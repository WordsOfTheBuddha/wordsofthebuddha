---
title: Tatiyasamaṇabrāhmaṇa sutta - Ascetics and Brahmins (Third)
description: The Buddha explains how understanding the arising, ending and the way of practice leading to the ending in regards to the four elements leads to personal experience and attainment of the goal of asceticism or brahminhood in this very life.
fetter: sensual desire, desire for fine-material existence, desire for immaterial existence, ignorance
tags: sn, sn12-21, sn14, elements, air, water, fire, earth, arising, ending, cessation, way of practice, path, experience, wisdom, insight, realization, ascetic, brahmin, liberation
id: sn14.39
---

Sāvatthiyaṁ viharati.

“Ye hi keci, bhikkhave, samaṇā vā brāhmaṇā vā pathavīdhātuṁ nappajānanti, pathavīdhātusamudayaṁ nappajānanti, pathavīdhātunirodhaṁ nappajānanti, pathavīdhātunirodhagāminiṁ paṭipadaṁ nappajānanti;

āpodhātuṁ nappajānanti, āpodhātusamudayaṁ nappajānanti, āpodhātunirodhaṁ nappajānanti, āpodhātunirodhagāminiṁ paṭipadaṁ nappajānanti;

tejodhātuṁ nappajānanti, tejodhātusamudayaṁ nappajānanti, tejodhātunirodhaṁ nappajānanti, tejodhātunirodhagāminiṁ paṭipadaṁ nappajānanti;

vāyodhātuṁ nappajānanti, vāyodhātusamudayaṁ nappajānanti, vāyodhātunirodhaṁ nappajānanti, vāyodhātunirodhagāminiṁ paṭipadaṁ nappajānanti;

na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā; na ca pana te āyasmanto sāmaññatthaṁ vā brahmaññatthaṁ vā diṭṭheva dhamme sayaṁ abhiññā sacchikatvā upasampajja viharanti.

Ye ca kho keci, bhikkhave, samaṇā vā brāhmaṇā vā pathavīdhātuṁ pajānanti, pathavīdhātusamudayaṁ pajānanti, pathavīdhātunirodhaṁ pajānanti, pathavīdhātunirodhagāminiṁ paṭipadaṁ pajānanti;

āpodhātuṁ pajānanti, āpodhātusamudayaṁ pajānanti, āpodhātunirodhaṁ pajānanti, āpodhātunirodhagāminiṁ paṭipadaṁ pajānanti;

tejodhātuṁ pajānanti, tejodhātusamudayaṁ pajānanti, tejodhātunirodhaṁ pajānanti, tejodhātunirodhagāminiṁ paṭipadaṁ pajānanti;

vāyodhātuṁ pajānanti, vāyodhātusamudayaṁ pajānanti, vāyodhātunirodhaṁ pajānanti, vāyodhātunirodhagāminiṁ paṭipadaṁ pajānanti;

te ca kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā; te ca panāyasmanto sāmaññatthañca brahmaññatthañca diṭṭheva dhamme sayaṁ abhiññā sacchikatvā upasampajja viharantī”ti.