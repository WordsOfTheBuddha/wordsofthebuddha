---
title: Acariṁ sutta - Investigation
description: The Buddha explains how he investigated the four elements of earth, water, fire and air to understand the full extent of gratification, drawback, and escape in regard to each of them.
fetter: sensual desire, ignorance
tags: sn, sn12-21, sn14, elements, earth, water, fire, air, gratification, drawback, escape, investigation, practice, experience, wisdom, insight, realization, liberation
id: sn14.32
---

Sāvatthiyaṁ viharati.

“Pathavīdhātuyāhaṁ, bhikkhave, assādapariyesanaṁ acariṁ, yo pathavīdhātuyā assādo tadajjhagamaṁ, yāvatā pathavīdhātuyā assādo paññāya me so sudiṭṭho. Pathavīdhātuyāhaṁ, bhikkhave, ādīnavapariyesanaṁ acariṁ, yo pathavīdhātuyā ādīnavo tadajjhagamaṁ, yāvatā pathavīdhātuyā ādīnavo paññāya me so sudiṭṭho. Pathavīdhātuyāhaṁ, bhikkhave, nissaraṇapariyesanaṁ acariṁ, yaṁ pathavīdhātuyā nissaraṇaṁ tadajjhagamaṁ, yāvatā pathavīdhātuyā nissaraṇaṁ paññāya me taṁ sudiṭṭhaṁ.

Āpodhātuyāhaṁ, bhikkhave, assādapariyesanaṁ acariṁ, yo āpodhātuyā assādo tadajjhagamaṁ, yāvatā āpodhātuyā assādo paññāya me so sudiṭṭho. Āpodhātuyāhaṁ, bhikkhave, ādīnavapariyesanaṁ acariṁ, yo āpodhātuyā ādīnavo tadajjhagamaṁ, yāvatā āpodhātuyā ādīnavo paññāya me so sudiṭṭho. Āpodhātuyāhaṁ, bhikkhave, nissaraṇapariyesanaṁ acariṁ, yaṁ āpodhātuyā nissaraṇaṁ tadajjhagamaṁ, yāvatā āpodhātuyā nissaraṇaṁ paññāya me taṁ sudiṭṭhaṁ.

Tejodhātuyāhaṁ, bhikkhave, assādapariyesanaṁ acariṁ, yo tejodhātuyā assādo tadajjhagamaṁ, yāvatā tejodhātuyā assādo paññāya me so sudiṭṭho. Tejodhātuyāhaṁ, bhikkhave, ādīnavapariyesanaṁ acariṁ, yo tejodhātuyā ādīnavo tadajjhagamaṁ, yāvatā tejodhātuyā ādīnavo paññāya me so sudiṭṭho. Tejodhātuyāhaṁ, bhikkhave, nissaraṇapariyesanaṁ acariṁ, yaṁ tejodhātuyā nissaraṇaṁ tadajjhagamaṁ, yāvatā tejodhātuyā nissaraṇaṁ paññāya me taṁ sudiṭṭhaṁ.

Vāyodhātuyāhaṁ, bhikkhave, assādapariyesanaṁ acariṁ, yo vāyodhātuyā assādo tadajjhagamaṁ, yāvatā vāyodhātuyā assādo paññāya me so sudiṭṭho. Vāyodhātuyāhaṁ, bhikkhave, ādīnavapariyesanaṁ acariṁ, yo vāyodhātuyā ādīnavo tadajjhagamaṁ, yāvatā vāyodhātuyā ādīnavo paññāya me so sudiṭṭho. Vāyodhātuyāhaṁ, bhikkhave, nissaraṇapariyesanaṁ acariṁ, yaṁ vāyodhātuyā nissaraṇaṁ tadajjhagamaṁ, yāvatā vāyodhātuyā nissaraṇaṁ paññāya me taṁ sudiṭṭhaṁ.

Yāvakīvañcāhaṁ, bhikkhave, imāsaṁ catunnaṁ dhātūnaṁ assādañca assādato ādīnavañca ādīnavato nissaraṇañca nissaraṇato yathābhūtaṁ na abbhaññāsiṁ, neva tāvāhaṁ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṁ sammāsambodhiṁ abhisambuddhoti paccaññāsiṁ.

Yato ca khvāhaṁ, bhikkhave, imāsaṁ catunnaṁ dhātūnaṁ assādañca assādato ādīnavañca ādīnavato nissaraṇañca nissaraṇato yathābhūtaṁ abbhaññāsiṁ, athāhaṁ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṁ sammāsambodhiṁ abhisambuddhoti paccaññāsiṁ.

Ñāṇañca pana me dassanaṁ udapādi: ‘akuppā me vimutti, ayamantimā jāti, natthi dāni punabbhavo’”ti.
