---
title: Nopariyesanānānatta sutta - Not Diversity Of Quests
description: The Buddha describes how diversity of quest does not lead to the arising of diversity of fevers, desires, intentions, perceptions, and elements. Rather, diversity of elements leads to the arising of diversity of perceptions, intentions, desires, fevers, and quests.
fetter: doubt, personal existence, ignorance
tags: diversity, elements, quests, fevers, desires, intentions, perceptions, objects of vision, sounds, smells, tastes, physical sensations, mental objects, form element, sound element, odor element, taste element, touch element, six sense bases, sn, sn12-21, sn14
id: sn14.8
---

Sāvatthiyaṁ viharati.

“Dhātunānattaṁ, bhikkhave, paṭicca uppajjati saññānānattaṁ,
saññānānattaṁ paṭicca uppajjati saṅkappanānattaṁ,
saṅkappanānattaṁ paṭicca uppajjati chandanānattaṁ,
chandanānattaṁ paṭicca uppajjati pariḷāhanānattaṁ,
pariḷāhanānattaṁ paṭicca uppajjati pariyesanānānattaṁ;
no pariyesanānānattaṁ paṭicca uppajjati pariḷāhanānattaṁ,
no pariḷāhanānattaṁ paṭicca uppajjati chandanānattaṁ,
no chandanānattaṁ paṭicca uppajjati saṅkappanānattaṁ,
no saṅkappanānattaṁ paṭicca uppajjati saññānānattaṁ,
no saññānānattaṁ paṭicca uppajjati dhātunānattaṁ.

Katamañca, bhikkhave, dhātunānattaṁ? Rūpadhātu saddadhātu, gandhadhātu, rasadhātu, phoṭṭhabbadhātu, dhammadhātu— idaṁ vuccati, bhikkhave, dhātunānattaṁ.

Kathañca, bhikkhave, dhātunānattaṁ paṭicca uppajjati saññānānattaṁ,
saññānānattaṁ paṭicca uppajjati saṅkappanānattaṁ,
saṅkappanānattaṁ paṭicca uppajjati chandanānattaṁ,
chandanānattaṁ paṭicca uppajjati pariḷāhanānattaṁ,
pariḷāhanānattaṁ paṭicca uppajjati pariyesanānānattaṁ;
no pariyesanānānattaṁ paṭicca uppajjati pariḷāhanānattaṁ,
no pariḷāhanānattaṁ paṭicca uppajjati chandanānattaṁ,
no chandanānattaṁ paṭicca uppajjati saṅkappanānattaṁ,
no saṅkappanānattaṁ paṭicca uppajjati saññānānattaṁ,
no saññānānattaṁ paṭicca uppajjati dhātunānattaṁ?

### 1. Objects of vision

Rūpadhātuṁ, bhikkhave, paṭicca uppajjati rūpasaññā,
rūpasaññaṁ paṭicca uppajjati rūpasaṅkappo,
rūpasaṅkappaṁ paṭicca uppajjati rūpacchando,
rūpacchandaṁ paṭicca uppajjati rūpapariḷāho,
rūpapariḷāhaṁ paṭicca uppajjati rūpapariyesanā;
no rūpapariyesanaṁ paṭicca uppajjati rūpapariḷāho,
no rūpapariḷāhaṁ paṭicca uppajjati rūpacchando,
no rūpacchandaṁ paṭicca uppajjati rūpasaṅkappo,
no rūpasaṅkappaṁ paṭicca uppajjati rūpasaññā,
no rūpasaññaṁ paṭicca uppajjati rūpadhātu.

### 2. Sounds

Saddhātuṁ paṭicca uppajjati saddasaññā,
saddasaññaṁ paṭicca uppajjati saddasaṅkappo,
saddasaṅkappaṁ paṭicca uppajjati saddacchando,
saddacchandaṁ paṭicca uppajjati saddapariḷāho,
saddapariḷāhaṁ paṭicca uppajjati saddapariyesanā;
no saddapariyesanaṁ paṭicca uppajjati saddapariḷāho,
no saddapariḷāhaṁ paṭicca uppajjati saddacchando,
no saddacchandoṁ paṭicca uppajjati saddasaṅkappo,
no saddasaṅkappaṁ paṭicca uppajjati saddasaññā,
no saddasaññaṁ paṭicca uppajjati saddhātu.

### 3. Smells

Gandhadhātuṁ paṭicca uppajjati gandhasaññā,
gandhasaññaṁ paṭicca uppajjati gandhasaṅkappo,
gandhasaṅkappaṁ paṭicca uppajjati gandhacchando,
gandhacchandaṁ paṭicca uppajjati gandhapariḷāho,
gandhapariḷāhaṁ paṭicca uppajjati gandhapariyesanā;
no gandhapariyesanaṁ paṭicca uppajjati gandhapariḷāho,
no gandhapariḷāhaṁ paṭicca uppajjati gandhacchando,
no gandhacchandaṁ paṭicca uppajjati gandhasaṅkappo,
no gandhasaṅkappaṁ paṭicca uppajjati gandhasaññā,
no gandhasaññaṁ paṭicca uppajjati gandhadhātu.

### 4. Tastes

Rasadhātuṁ paṭicca uppajjati rasasaññā,
rasasaññaṁ paṭicca uppajjati rasasaṅkappo,
rasasaṅkappaṁ paṭicca uppajjati rasacchando,
rasacchandaṁ paṭicca uppajjati rasapariḷāho,
rasapariḷāhaṁ paṭicca uppajjati rasapariyesanā;
no rasapariyesanaṁ paṭicca uppajjati rasapariḷāho,
no rasapariḷāhaṁ paṭicca uppajjati rasacchando,
no rasacchandaṁ paṭicca uppajjati rasasaṅkappo,
no rasasaṅkappaṁ paṭicca uppajjati rasasaññā,
no rasasaññaṁ paṭicca uppajjati rasadhātu.

### 5. Physical sensations

Phoṭṭhabbadhātuṁ paṭicca uppajjati phoṭṭhabbasaññā,
phoṭṭhabbasaññaṁ paṭicca uppajjati phoṭṭhabbasaṅkappo,
phoṭṭhabbasaṅkappaṁ paṭicca uppajjati phoṭṭhabbacchando,
phoṭṭhabbacchandaṁ paṭicca uppajjati phoṭṭhabbapariḷāho,
phoṭṭhabbapariḷāhaṁ paṭicca uppajjati phoṭṭhabbapariyesanā;
no phoṭṭhabbapariyesanaṁ paṭicca uppajjati phoṭṭhabbapariḷāho,
no phoṭṭhabbapariḷāhaṁ paṭicca uppajjati phoṭṭhabbacchando,
no phoṭṭhabbacchandaṁ paṭicca uppajjati phoṭṭhabbasaṅkappo,
no phoṭṭhabbasaṅkappaṁ paṭicca uppajjati phoṭṭhabbasaññā,
no phoṭṭhabbasaññaṁ paṭicca uppajjati phoṭṭhabbadhātu.

### 6. Mental objects

Dhammadhātuṁ paṭicca uppajjati dhammasaññā,
dhammasaññaṁ paṭicca uppajjati dhammasaṅkappo,
dhammasaṅkappaṁ paṭicca uppajjati dhammacchando,
dhammacchandaṁ paṭicca uppajjati dhammapariḷāho,
dhammapariḷāhaṁ paṭicca uppajjati dhammapariyesanā;
no dhammapariyesanaṁ paṭicca uppajjati dhammapariḷāho,
no dhammapariḷāhaṁ paṭicca uppajjati dhammacchando,
no dhammacchandoṁ paṭicca uppajjati dhammasaṅkappo,
no dhammasaṅkappaṁ paṭicca uppajjati dhammasaññā,
no dhammasaññaṁ paṭicca uppajjati dhammadhātu.

Evaṁ kho, bhikkhave, dhātunānattaṁ paṭicca uppajjati saññānānattaṁ, saññānānattaṁ paṭicca uppajjati saṅkappanānattaṁ, saṅkappanānattaṁ paṭicca uppajjati chandanānattaṁ, chandanānattaṁ paṭicca uppajjati pariḷāhanānattaṁ, pariḷāhanānattaṁ paṭicca uppajjati pariyesanānānattaṁ; no pariyesanānānattaṁ paṭicca uppajjati pariḷāhanānattaṁ, no pariḷāhanānattaṁ paṭicca uppajjati chandanānattaṁ, no chandanānattaṁ paṭicca uppajjati saṅkappanānattaṁ, no saṅkappanānattaṁ paṭicca uppajjati saññānānattaṁ, no saññānānattaṁ paṭicca uppajjati dhātunānattan”ti.