---
title: Ekantadukkha sutta - Exclusively Unpleasant
description: If the four great elements were exclusively unpleasant, beings would not be infatuated with them. If they were exclusively pleasurable, beings would not become disenchanted with them.
fetter: sensual desire, ignorance
tags: sn, sn12-21, sn14, four great elements, earth, water, fire, air, suffering, unpleasantness, pleasure, infatuation, disenchantment
id: sn14.34
---

Sāvatthiyaṁ viharati.

“Pathavīdhātu ce hidaṁ, bhikkhave, ekantadukkhā abhavissa dukkhānupatitā dukkhāvakkantā anavakkantā sukhena, nayidaṁ sattā pathavīdhātuyā sārajjeyyuṁ. Yasmā ca kho, bhikkhave, pathavīdhātu sukhā sukhānupatitā sukhāvakkantā anavakkantā dukkhena, tasmā sattā pathavīdhātuyā sārajjanti.

Āpodhātu ce hidaṁ, bhikkhave, ekantadukkhā abhavissa, dukkhānupatitā, dukkhāvakkantā, anavakkantā sukhena, nayidaṁ sattā āpodhātuyā sārajjeyyuṁ. Yasmā ca kho, bhikkhave, āpodhātu sukhā, sukhānupatitā, sukhāvakkantā, anavakkantā dukkhena, tasmā sattā āpodhātuyā sārajjanti.

Tejodhātu ce hidaṁ, bhikkhave, ekantadukkhā abhavissa, dukkhānupatitā, dukkhāvakkantā, anavakkantā sukhena, nayidaṁ sattā tejodhātuyā sārajjeyyuṁ. Yasmā ca kho, bhikkhave, tejodhātu sukhā, sukhānupatitā, sukhāvakkantā, anavakkantā dukkhena, tasmā sattā tejodhātuyā sārajjanti.

Vāyodhātu ce hidaṁ, bhikkhave, ekantadukkhā abhavissa dukkhānupatitā dukkhāvakkantā anavakkantā sukhena, nayidaṁ sattā vāyodhātuyā sārajjeyyuṁ. Yasmā ca kho, bhikkhave, vāyodhātu sukhā sukhānupatitā sukhāvakkantā anavakkantā dukkhena, tasmā sattā vāyodhātuyā sārajjanti.

Pathavīdhātu ce hidaṁ, bhikkhave, ekantasukhā abhavissa sukhānupatitā sukhāvakkantā anavakkantā dukkhena, nayidaṁ sattā pathavīdhātuyā nibbindeyyuṁ. Yasmā ca kho, bhikkhave, pathavīdhātu dukkhā dukkhānupatitā dukkhāvakkantā anavakkantā sukhena, tasmā sattā pathavīdhātuyā nibbindanti.

Āpodhātu ce hidaṁ, bhikkhave, ekantasukhā abhavissa, sukhānupatitā, sukhāvakkantā, anavakkantā dukkhena, nayidaṁ sattā āpodhātuyā nibbindeyyuṁ. Yasmā ca kho, bhikkhave, āpodhātu dukkhā, dukkhānupatitā, dukkhāvakkantā, anavakkantā sukhena, tasmā sattā āpodhātuyā nibbindanti.

Tejodhātu ce hidaṁ, bhikkhave, ekantasukhā abhavissa, sukhānupatitā, sukhāvakkantā, anavakkantā dukkhena, nayidaṁ sattā tejodhātuyā nibbindeyyuṁ. Yasmā ca kho, bhikkhave, tejodhātu dukkhā, dukkhānupatitā, dukkhāvakkantā, anavakkantā sukhena, tasmā sattā tejodhātuyā nibbindanti.

Vāyodhātu ce hidaṁ, bhikkhave, ekantasukhā abhavissa sukhānupatitā sukhāvakkantā anavakkantā dukkhena, nayidaṁ sattā vāyodhātuyā nibbindeyyuṁ. Yasmā ca kho, bhikkhave, vāyodhātu dukkhā dukkhānupatitā dukkhāvakkantā anavakkantā sukhena, tasmā sattā vāyodhātuyā nibbindantī”ti.