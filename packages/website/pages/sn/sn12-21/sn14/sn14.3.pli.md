---
title: Nophassanānatta sutta - Not Diversity Of Contacts
description: The Buddha describes how dependent on the diversity of elements, there arises a diversity of contacts, and not the other way around.
fetter: doubt, personal existence, sensual desire, ignorance
tags: diversity, elements, contacts, objects of vision, sounds, smells, tastes, physical sensations, mental objects, form element, sound element, odor element, taste element, touch element, six sense bases, sn, sn12-21, sn14
id: sn14.3
---

Sāvatthiyaṁ viharati.

“Dhātunānattaṁ, bhikkhave, paṭicca uppajjati phassanānattaṁ, no phassanānattaṁ paṭicca uppajjati dhātunānattaṁ.

Katamañca, bhikkhave, dhātunānattaṁ? Cakkhudhātu sotadhātu ghānadhātu jivhādhātu kāyadhātu manodhātu— idaṁ vuccati, bhikkhave, dhātunānattaṁ.

Kathañca, bhikkhave, dhātunānattaṁ paṭicca uppajjati phassanānattaṁ, no phassanānattaṁ paṭicca uppajjati dhātunānattaṁ?

Cakkhudhātuṁ, bhikkhave, paṭicca uppajjati cakkhusamphasso, no cakkhusamphassaṁ paṭicca uppajjati cakkhudhātu.
Sotadhātuṁ paṭicca uppajjati sotasamphasso, no sotasamphassaṁ paṭicca uppajjati sotadhātu.
Ghānadhātuṁ paṭicca uppajjati ghānasamphasso, no ghānasamphassaṁ paṭicca uppajjati ghānadhātu.
Jivhādhātuṁ paṭicca uppajjati jivhāsamphasso, no jivhāsamphassaṁ paṭicca uppajjati jivhādhātu.
Kāyadhātuṁ paṭicca uppajjati kāyasamphasso, no kāyasamphassaṁ paṭicca uppajjati kāyadhātu.
Manodhātuṁ paṭicca uppajjati manosamphasso, no manosamphassaṁ paṭicca uppajjati manodhātu.

Evaṁ kho, bhikkhave, dhātunānattaṁ paṭicca uppajjati phassanānattaṁ, no phassanānattaṁ paṭicca uppajjati dhātunānattan”ti.