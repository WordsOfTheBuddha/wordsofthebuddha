---
title: Samādhi sutta - Collectedness
description: Cultivating collectedness leads to discerning the Four Noble Truths.
fetter: ignorance
tags: sn, sn45-56, sn56, four noble truths, suffering, arising, ending, cessation, way of practice, path
id: sn56.1
---

Sāvatthinidānaṁ.

“Samādhiṁ, bhikkhave, bhāvetha. Samāhito, bhikkhave, bhikkhu yathābhūtaṁ pajānāti. Kiñca yathābhūtaṁ pajānāti?

‘Idaṁ dukkhan’ti yathābhūtaṁ pajānāti,
‘ayaṁ dukkhasamudayo’ti yathābhūtaṁ pajānāti,
‘ayaṁ dukkhanirodho’ti yathābhūtaṁ pajānāti,
‘ayaṁ dukkhanirodhagāminī paṭipadā’ti yathābhūtaṁ pajānāti.

Samādhiṁ, bhikkhave, bhāvetha. Samāhito, bhikkhave, bhikkhu yathābhūtaṁ pajānāti.

Tasmātiha, bhikkhave, ‘idaṁ dukkhan’ti yogo karaṇīyo,
‘ayaṁ dukkhasamudayo’ti yogo karaṇīyo,
‘ayaṁ dukkhanirodho’ti yogo karaṇīyo,
‘ayaṁ dukkhanirodhagāminī paṭipadā’ti yogo karaṇīyo”ti.