---
title: Paṭhamachiggaḷayuga sutta - Yoke With A Hole (First)
description: The Buddha shares on the difficulty of regaining human existence for an undiscerning person who has fallen into a lower realm.
fetter: ignorance
tags: sn, sn45-56, sn56, four noble truths, suffering, arising, ending, way of practice, path, simile, yoke, hole, blind turtle, lower realms
simile: blind turtle, yoke with a single hole
id: sn56.47
---

“Seyyathāpi, bhikkhave, puriso mahāsamudde ekacchiggaḷaṁ yugaṁ pakkhipeyya. Tatrāpissa kāṇo kacchapo. So vassasatassa vassasatassa accayena sakiṁ sakiṁ ummujjeyya.

Taṁ kiṁ maññatha, bhikkhave, api nu kho kāṇo kacchapo vassasatassa vassasatassa accayena sakiṁ sakiṁ ummujjanto amusmiṁ ekacchiggaḷe yuge gīvaṁ paveseyyā”ti?

“Yadi nūna, bhante, kadāci karahaci dīghassa addhuno accayenā”ti.

“Khippataraṁ kho so, bhikkhave, kāṇo kacchapo vassasatassa vassasatassa accayena sakiṁ sakiṁ ummujjanto amusmiṁ ekacchiggaḷe yuge gīvaṁ paveseyya, na tvevāhaṁ, bhikkhave, sakiṁ vinipātagatena bālena manussattaṁ vadāmi.

Taṁ kissa hetu? Na hettha, bhikkhave, atthi dhammacariyā, samacariyā, kusalakiriyā, puññakiriyā. Aññamaññakhādikā ettha, bhikkhave, vattati dubbalakhādikā. Taṁ kissa hetu? Adiṭṭhattā, bhikkhave, catunnaṁ ariyasaccānaṁ. Katamesaṁ catunnaṁ? Dukkhassa ariyasaccassa, dukkhasamudayassa ariyasaccassa, dukkhanirodhassa ariyasaccassa, dukkhanirodhagāminiyā paṭipadāya ariyasaccassa.

Tasmātiha, bhikkhave, ‘idaṁ dukkhan’ti yogo karaṇīyo,
‘ayaṁ dukkhasamudayo’ti yogo karaṇīyo,
‘ayaṁ dukkhanirodho’ti yogo karaṇīyo,
‘ayaṁ dukkhanirodhagāminī paṭipadā’ti yogo karaṇīyo”ti.