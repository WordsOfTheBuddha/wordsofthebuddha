---
title: Suññataloka sutta - Empty Is The World
description: The world is empty of self and what belongs to a self.
fetter: self-identity view
tags: emptiness, self, world, eye, ear, nose, tongue, body, mind, consciousness, contact, feeling, sn, sn35
id: sn35.85
---

Atha kho āyasmā ānando …pe… bhagavantaṁ etadavoca:

“‘suñño loko, suñño loko’ti, bhante, vuccati. Kittāvatā nu kho, bhante, suñño lokoti vuccatī”ti?

“Yasmā ca kho, ānanda, suññaṁ attena vā attaniyena vā tasmā suñño lokoti vuccati. Kiñca, ānanda, suññaṁ attena vā attaniyena vā?

Cakkhu kho, ānanda, suññaṁ attena vā attaniyena vā. Rūpā suññā attena vā attaniyena vā, cakkhuviññāṇaṁ suññaṁ attena vā attaniyena vā, cakkhusamphasso suñño attena vā attaniyena vā.

Sotaṁ kho, Ānanda, suññaṁ attena vā attaniyena vā. Saddā suññā attena vā attaniyena vā, sotaviññāṇaṁ suññaṁ attena vā attaniyena vā, sotasamphasso suñño attena vā attaniyena vā.

Ghānaṁ kho, Ānanda, suññaṁ attena vā attaniyena vā. Gandhā suññā attena vā attaniyena vā, ghānaviññāṇaṁ suññaṁ attena vā attaniyena vā, ghānasamphasso suñño attena vā attaniyena vā.

Jivhā kho, Ānanda, suññā attena vā attaniyena vā. Rasā suññā attena vā attaniyena vā, jivhāviññāṇaṁ suññaṁ attena vā attaniyena vā, jivhāsamphasso suñño attena vā attaniyena vā.

Kāyo kho, Ānanda, suñño attena vā attaniyena vā. Phoṭṭhabbā suññā attena vā attaniyena vā, kāyaviññāṇaṁ suññaṁ attena vā attaniyena vā, kāyasamphasso suñño attena vā attaniyena vā.

Mano kho, Ānanda, suñño attena vā attaniyena vā. Dhammā suññā attena vā attaniyena vā, manoviññāṇaṁ suññaṁ attena vā attaniyena vā, manosamphasso suñño attena vā attaniyena vā.

Yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi suññaṁ attena vā attaniyena vā. Yasmā ca kho, ānanda, suññaṁ attena vā attaniyena vā, tasmā suñño lokoti vuccatī”ti.
