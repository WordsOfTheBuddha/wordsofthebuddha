---
title: Sāriputta sutta - Sāriputta
description: Venerable Sāriputta is sitting in meditation posture, aligning his body upright, and having set up mindfulness at the fore. The Blessed One sees this and expresses an inspired utterance.
fetter: restlessness, ignorance
tags: Sāriputta, meditation, mindfulness, body, feelings, mind, mental qualities, mountain, delusion, ud, ud3
character: Sāriputta
id: ud3.4
---

Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā sāriputto bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.

Addasā kho bhagavā āyasmantaṁ sāriputtaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.

Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:

“Yathāpi pabbato selo,
acalo suppatiṭṭhito;
Evaṁ mohakkhayā bhikkhu,
pabbatova na vedhatī”ti.