---
title: Ajakalāpaka sutta - The native spirit Ajakalāpaka
description: An awakened person has transcended fear through going beyond their own attachments.
fetter: adherence to rules and observances, personal existence, conceit, ignorance
tags: fear, demon, spirit, brahmin, attachment, transcendence, ud, ud1
id: ud1.7
---

Evaṁ me sutaṁ— ekaṁ samayaṁ bhagavā pāvāyaṁ viharati ajakalāpake cetiye, ajakalāpakassa yakkhassa bhavane. Tena kho pana samayena bhagavā rattandhakāratimisāyaṁ abbhokāse nisinno hoti; devo ca ekamekaṁ phusāyati. Atha kho ajakalāpako yakkho bhagavato bhayaṁ chambhitattaṁ lomahaṁsaṁ uppādetukāmo yena bhagavā tenupasaṅkami; upasaṅkamitvā bhagavato avidūre tikkhattuṁ “akkulo pakkulo”ti akkulapakkulikaṁ akāsi: “eso te, samaṇa, pisāco”ti.

Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:

“Yadā sakesu dhammesu,
pāragū hoti brāhmaṇo;
Atha etaṁ pisācañca,
pakkulañcātivattatī”ti.