---
title: Appamādavagga - Chapter 2 - Heedfulness
description: DhammaPada Verses 21 - 32
tags: heedfulness,heedlessness,death,liberation,diligence,wisdom,nibbāna,meditation
fetter: ignorance,attachment to rites and rituals,doubt
id: dhp21-32
---

#### 21 Sāmāvatīvatthu

Appamādo amatapadaṁ,
pamādo maccuno padaṁ;
Appamattā na mīyanti,
ye pamattā yathā matā.

#### 22

Evaṁ visesato ñatvā,
appamādamhi paṇḍitā;
Appamāde pamodanti,
ariyānaṁ gocare ratā.

#### 23

Te jhāyino sātatikā,
niccaṁ daḷhaparakkamā;
Phusanti dhīrā nibbānaṁ,
yogakkhemaṁ anuttaraṁ.

#### 24 Kumbaghosakaseṭṭhivatthu

Uṭṭhānavato satīmato,
Sucikammassa nisammakārino;
Saññatassa dhammajīvino,
Appamattassa yasobhivaḍḍhati.

#### 25 Cūḷapanthakavatthu

Uṭṭhānenappamādena,
saṁyamena damena ca;
Dīpaṁ kayirātha medhāvī,
yaṁ ogho nābhikīrati.

#### 26 Bālanakkhattasaṅghuṭṭhavatthu

Pamādamanuyuñjanti,
bālā dummedhino janā;
Appamādañca medhāvī,
dhanaṁ seṭṭhaṁva rakkhati.

#### 27

Mā pamādamanuyuñjetha,
mā kāmaratisanthavaṁ;
Appamatto hi jhāyanto,
pappoti vipulaṁ sukhaṁ.

#### 28 Mahākassapattheravatthu

Pamādaṁ appamādena,
yadā nudati paṇḍito;
Paññāpāsādamāruyha,
asoko sokiniṁ pajaṁ;
Pabbataṭṭhova bhūmaṭṭhe,
dhīro bāle avekkhati.

#### 29 Pamattāpamattadvesahāyakabhikkhuvatthu

Appamatto pamattesu,
suttesu bahujāgaro;
Abalassaṁva sīghasso,
hitvā yāti sumedhaso.

#### 30 Maghavatthu

Appamādena maghavā,
devānaṁ seṭṭhataṁ gato;
Appamādaṁ pasaṁsanti,
pamādo garahito sadā.

#### 31 Aññatarabhikkhuvatthu

Appamādarato bhikkhu,
pamāde bhayadassi vā;
Saṁyojanaṁ aṇuṁ thūlaṁ,
ḍahaṁ aggīva gacchati.

#### 32 Nigamavāsitissattheravatthu

Appamādarato bhikkhu,
pamāde bhayadassi vā;
Abhabbo parihānāya,
nibbānasseva santike.
