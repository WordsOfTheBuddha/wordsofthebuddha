---
title: Saṅkhitta sutta - Brief
description: The Buddha advises Mahāpajāpatī Gotamī to abandon teachings that lead to passion, being bound, accumulating, wanting more, discontentment, company, laziness, and being burdensome. Instead, embrace teachings that lead to dispassion, being unbound, shedding, wanting less, contentment, solitude, the arousal of energy, and being unburdensome.
fetter: doubt
tags: an,an8,passion,dispassion,accumulating,shedding,wanting more,wanting less,discontentment,contentment,company,solitude,laziness,arousal of energy,burdensome,unburdensome
id: an8.53
---

Ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. Atha kho mahāpajāpatī gotamī yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhitā kho sā mahāpajāpatī gotamī bhagavantaṁ etadavoca:

“Sādhu me, bhante, bhagavā saṅkhittena dhammaṁ desetu, yamahaṁ bhagavato dhammaṁ sutvā ekā vūpakaṭṭhā appamattā ātāpinī pahitattā vihareyyan”ti.

### Dhamma To Be Abandoned

“Ye kho tvaṁ, gotami, dhamme jāneyyāsi:

‘ime dhammā sarāgāya saṁvattanti, no virāgāya;
saṁyogāya saṁvattanti, no visaṁyogāya;
ācayāya saṁvattanti, no apacayāya;
mahicchatāya saṁvattanti, no appicchatāya;
asantuṭṭhiyā saṁvattanti, no santuṭṭhiyā;
saṅgaṇikāya saṁvattanti, no pavivekāya;
kosajjāya saṁvattanti, no vīriyārambhāya;
dubbharatāya saṁvattanti, no subharatāyā’ti.

ekaṁsena, gotami, dhāreyyāsi: ‘neso dhammo, neso vinayo, netaṁ satthusāsanan’ti.

### Dhamma To Be Embraced

Ye ca kho tvaṁ, gotami, dhamme jāneyyāsi:

‘ime dhammā virāgāya saṁvattanti, no sarāgāya;
visaṁyogāya saṁvattanti, no saṁyogāya;
apacayāya saṁvattanti, no ācayāya;
appicchatāya saṁvattanti, no mahicchatāya;
santuṭṭhiyā saṁvattanti, no asantuṭṭhiyā;
pavivekāya saṁvattanti, no saṅgaṇikāya;
vīriyārambhāya saṁvattanti, no kosajjāya;
subharatāya saṁvattanti, no dubbharatāyā’ti.

ekaṁsena, gotami, dhāreyyāsi: ‘eso dhammo, eso vinayo, etaṁ satthusāsanan’”ti.
