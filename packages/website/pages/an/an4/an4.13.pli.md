---
title: Padhāna sutta - Striving
description: The Buddha describes the four right efforts concisely and precisely.
fetter: ignorance
tags: right effort, striving, four right efforts, unwholesome qualities, wholesome qualities, Māra, an, an4
id: an4.13
---

“Cattārimāni, bhikkhave, sammappadhānāni. Katamāni cattāri?

Idha, bhikkhave, bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati;

uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati;

anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati;

uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati.

Imāni kho, bhikkhave, cattāri sammappadhānānīti.

Sammappadhānā māradheyyābhibhūtā,
Te asitā jātimaraṇabhayassa pāragū;
Te tusitā jetvā māraṁ savāhiniṁ te anejā,
Sabbaṁ namucibalaṁ upātivattā te sukhitā”ti.