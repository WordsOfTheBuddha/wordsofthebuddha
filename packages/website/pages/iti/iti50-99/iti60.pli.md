---
title: Puññakiriyavatthu sutta - Basis For Meritorious Action
description: The Buddha shares the three bases for meritorious action - 1) through generosity, 2) through virtuous conduct, and 3) through meditation.
fetter: doubt, ignorance
tags: merit, generosity, virtuous conduct, meditation, happiness, iti, iti50-99
id: iti60
---

Vuttañhetaṁ bhagavatā vuttamarahatāti me sutaṁ:

“Tīṇimāni, bhikkhave, puññakiriyavatthūni. Katamāni tīṇi? Dānamayaṁ puññakiriyavatthu, sīlamayaṁ puññakiriyavatthu, bhāvanāmayaṁ puññakiriyavatthu— imāni kho, bhikkhave, tīṇi puññakiriyavatthūnī”ti.

Etamatthaṁ bhagavā avoca. Tatthetaṁ iti vuccati:

“Puññameva so sikkheyya,
āyataggaṁ sukhudrayaṁ;
Dānañca samacariyañca,
mettacittañca bhāvaye.

Ete dhamme bhāvayitvā,
tayo sukhasamuddaye;
Abyābajjhaṁ sukhaṁ lokaṁ,
paṇḍito upapajjatī”ti.

Ayampi attho vutto bhagavatā, iti me sutanti.