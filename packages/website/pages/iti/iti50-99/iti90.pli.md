---
title: Aggappasāda sutta - Best Confidence
description: The Buddha shares the three kinds of best confidence - 1) in the Buddha, 2) in the mental quality of fading of desire, and 3) in the community of the Blessed One's disciples.
fetter: doubt, ignorance
tags: confidence, Buddha, mental quality, fading of desire, community, disciples, Dhamma, Saṅgha, iti, iti50-99
id: iti90
commentary: |
    [1] The four pairs of persons and the eight kinds of individuals that constitute the community of the Blessed One's disciples are as follows:
    <br/>

    | **Four Pairs - Stages**            | **Eight kinds - Path**       | **Eight kinds - Fruition**    | **Fetters Overcome / Weakened**                                  |
    |----------------------|------------------------------------------|-----------------------------------------|------------------------------------------------------------------|
    | **1st Stage**        | Path of Stream-entry   | Fruition of Stream-entry | Overcomes: <br> 1) Personal existence, aka identity view (sakkāya-diṭṭhi) <br> 2) Doubt, aka uncertainty, indecisiveness (vicikicchā) <br> 3) Adherence to rules and observances (sīlabbataparāmāsa) |
    | **2nd Stage**        | Path of Once-return   | Fruition of Once-return | Weakens: <br> 4) Sensual desire (kāmacchanda) <br> 5) Ill-will (byāpāda) |
    | **3rd Stage**        | Path of Non-return       | Fruition of Non-return     | Overcomes: <br> 4) Sensual desire (kāmacchanda) <br> 5) Ill-will (byāpāda) |
    | **4th Stage**        | Path of Arahant     | Fruition of Arahant  | Overcomes: <br> 6) Desire for fine-material existence (rūparāga) <br> 7) Desire for formless existence, aka desire for immaterial existence (arūparāga) <br> 8) Conceit, aka pride, egotism (māna) <br> 9) Restlessness, aka agitation, distraction (uddhacca) <br>10) Ignorance, not knowing the true nature of how things have come to be, not understanding the nature of reality (avijjā) |
---

Vuttañhetaṁ bhagavatā vuttamarahatāti me sutaṁ:

“Tayome, bhikkhave, aggappasādā. Katame tayo? Yāvatā, bhikkhave, sattā apadā vā dvipadā vā catuppadā vā bahuppadā vā rūpino vā arūpino vā saññino vā asaññino vā nevasaññināsaññino vā, tathāgato tesaṁ aggamakkhāyati arahaṁ sammāsambuddho. Ye, bhikkhave, buddhe pasannā, agge te pasannā. Agge kho pana pasannānaṁ aggo vipāko hoti.

Yāvatā, bhikkhave, dhammā saṅkhatā vā asaṅkhatā vā, virāgo tesaṁ aggamakkhāyati, yadidaṁ madanimmadano pipāsavinayo ālayasamugghāto vaṭṭupacchedo taṇhakkhayo virāgo nirodho nibbānaṁ. Ye, bhikkhave, virāge dhamme pasannā, agge te pasannā. Agge kho pana pasannānaṁ aggo vipāko hoti.

Yāvatā, bhikkhave, saṅghā vā gaṇā vā, tathāgatasāvakasaṅgho tesaṁ aggamakkhāyati, yadidaṁ cattāri purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassa. Ye, bhikkhave, saṅghe pasannā, agge te pasannā. Agge kho pana pasannānaṁ aggo vipāko hoti. Ime kho, bhikkhave, tayo aggappasādā”ti.

Etamatthaṁ bhagavā avoca. Tatthetaṁ iti vuccati:

“Aggato ve pasannānaṁ,
aggaṁ dhammaṁ vijānataṁ;
Agge buddhe pasannānaṁ,
dakkhiṇeyye anuttare.

Agge dhamme pasannānaṁ,
virāgūpasame sukhe;
Agge saṅghe pasannānaṁ,
puññakkhette anuttare.

Aggasmiṁ dānaṁ dadataṁ,
aggaṁ puññaṁ pavaḍḍhati;
Aggaṁ āyu ca vaṇṇo ca,
yaso kitti sukhaṁ balaṁ.

Aggassa dātā medhāvī,
aggadhammasamāhito;
Devabhūto manusso vā,
aggappatto pamodatī”ti.

Ayampi attho vutto bhagavatā, iti me sutanti.