---
title: Dosa sutta - Aversion
description: The Buddha describes the abandoning of aversion as the guarantee for non-returning.
fetter: ill-will
tags: aversion, non-returning, iti, ill-will
id: iti2
---

Vuttañhetaṁ bhagavatā vuttamarahatāti me sutaṁ:

“Ekadhammaṁ, bhikkhave, pajahatha; ahaṁ vo pāṭibhogo anāgāmitāya. Katamaṁ ekadhammaṁ? Dosaṁ, bhikkhave, ekadhammaṁ pajahatha; ahaṁ vo pāṭibhogo anāgāmitāyā”ti.

Etamatthaṁ bhagavā avoca. Tatthetaṁ iti vuccati:

“Yena dosena duṭṭhāse,
sattā gacchanti duggatiṁ;
Taṁ dosaṁ sammadaññāya,
pajahanti vipassino;
Pahāya na punāyanti,
imaṁ lokaṁ kudācanan”ti.

Ayampi attho vutto bhagavatā, iti me sutanti.
