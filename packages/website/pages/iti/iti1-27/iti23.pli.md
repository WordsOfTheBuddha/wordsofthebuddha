---
title: Ubhayattha sutta - Both Benefits
description: Developing and cultivating diligence in wholesome states secures both benefits—those pertaining to the present life and those pertaining to the hereafter.
fetter: doubt, adherence to rules and observances, ignorance
tags: diligence, heedfulness, present life, future life, wholesome states, benefit, wise, ignorance, iti, iti1-27
id: iti23
---

Vuttañhetaṁ bhagavatā vuttamarahatāti me sutaṁ:

“Ekadhammo, bhikkhave, bhāvito bahulīkato ubho atthe samadhigayha tiṭṭhati—diṭṭhadhammikañceva atthaṁ samparāyikañca. Katamo ekadhammo? Appamādo kusalesu dhammesu. Ayaṁ kho, bhikkhave, ekadhammo bhāvito bahulīkato ubho atthe samadhigayha tiṭṭhati—diṭṭhadhammikañceva atthaṁ samparāyikañcā”ti.

Etamatthaṁ bhagavā avoca. Tatthetaṁ iti vuccati:

“Appamādaṁ pasaṁsanti,
puññakiriyāsu paṇḍitā;
Appamatto ubho atthe,
adhigaṇhāti paṇḍito.

Diṭṭhe dhamme ca yo attho,
yo cattho samparāyiko;
Atthābhisamayā dhīro,
paṇḍitoti pavuccatī”ti.

Ayampi attho vutto bhagavatā, iti me sutanti.
