---
title: Pasannacitta sutta - Pure Mind
description: The Buddha shares the benefits for a person acting with a pure mind based on his direct knowledge.
fetter: doubt, ignorance
tags: iti, pure, clarity, heaven, happiness, iti1-27
id: iti21
---

Vuttañhetaṁ bhagavatā vuttamarahatāti me sutaṁ:

“Idhāhaṁ, bhikkhave, ekaccaṁ puggalaṁ pasannacittaṁ evaṁ cetasā ceto paricca pajānāmi: ‘imamhi cāyaṁ samaye puggalo kālaṁ kareyya yathābhataṁ nikkhitto evaṁ sagge’. Taṁ kissa hetu? Cittaṁ hissa, bhikkhave, pasannaṁ. Cetopasādahetu kho pana, bhikkhave, evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti.

Etamatthaṁ bhagavā avoca. Tatthetaṁ iti vuccati:

“Pasannacittaṁ ñatvāna,
ekaccaṁ idha puggalaṁ;
Etamatthañca byākāsi,
buddho bhikkhūna santike.

Imamhi cāyaṁ samaye,
kālaṁ kayirātha puggalo;
Sugatiṁ upapajjeyya,
cittaṁ hissa pasāditaṁ.

Yathā haritvā nikkhipeyya,
evamevaṁ tathāvidho;
Cetopasādahetu hi,
sattā gacchanti suggatin”ti.

Ayampi attho vutto bhagavatā, iti me sutanti.
