---
title: Dukkhavihāra sutta
id: iti28
---

Vuttañhetaṁ bhagavatā vuttamarahatāti me sutaṁ:

“Dvīhi, bhikkhave, dhammehi samannāgato bhikkhu diṭṭheva dhamme dukkhaṁ viharati savighātaṁ saupāyāsaṁ sapariḷāhaṁ; kāyassa bhedā paraṁ maraṇā duggati pāṭikaṅkhā. Katamehi dvīhi? Indriyesu aguttadvāratāya ca, bhojane amattaññutāya ca. Imehi kho, bhikkhave, dvīhi dhammehi samannāgato bhikkhu diṭṭheva dhamme dukkhaṁ viharati savighātaṁ saupāyāsaṁ sapariḷāhaṁ; kāyassa bhedā paraṁ maraṇā duggati pāṭikaṅkhā”ti.

Etamatthaṁ bhagavā avoca. Tatthetaṁ iti vuccati:

“Cakkhu sotañca ghānañca,
jivhā kāyo tathā mano;
Etāni yassa dvārāni,
aguttāni ca bhikkhuno.

Bhojanamhi amattaññū,
indriyesu asaṁvuto;
Kāyadukkhaṁ cetodukkhaṁ,
dukkhaṁ so adhigacchati.

Ḍayhamānena kāyena,
Ḍayhamānena cetasā;
Divā vā yadi vā rattiṁ,
Dukkhaṁ viharati tādiso”ti.

Ayampi attho vutto bhagavatā, iti me sutanti.