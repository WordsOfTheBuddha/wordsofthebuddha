---
title: Paṭhamajananakuhana sutta - Deceiving (First)
description: The spiritual life is not lived for the purpose of deceiving people, nor for the purpose of winning favor with people, nor for the sake of material gain, honor, and fame, nor for the thought 'Let people know me.'
fetter: personal existence, conceit, ignorance
tags: spiritual life, restraint, letting go, self-control, precepts, sense-restraint, Nibbāna, iti, iti28-49
id: iti35
commentary: |
    A similar discourse is at [AN 4.25](/an4.25)
---

Vuttañhetaṁ bhagavatā vuttamarahatāti me sutaṁ:

“Nayidaṁ, bhikkhave, brahmacariyaṁ vussati janakuhanatthaṁ, na janalapanatthaṁ, na lābhasakkārasilokānisaṁsatthaṁ, na ‘iti maṁ jano jānātū’ti. Atha kho idaṁ, bhikkhave, brahmacariyaṁ vussati saṁvaratthañceva pahānatthañcā”ti.

Etamatthaṁ bhagavā avoca. Tatthetaṁ iti vuccati:

“Saṁvaratthaṁ pahānatthaṁ,
brahmacariyaṁ anītihaṁ;
Adesayi so bhagavā,
nibbānogadhagāminaṁ.

Esa maggo mahattehi,
anuyāto mahesibhi;
Ye ye taṁ paṭipajjanti,
yathā buddhena desitaṁ;
Dukkhassantaṁ karissanti,
satthusāsanakārino”ti.

Ayampi attho vutto bhagavatā, iti me sutanti.