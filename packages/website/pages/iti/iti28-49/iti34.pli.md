---
title: Ātāpī sutta - With Continuous Effort
description: A person who is lacking continuous effort and is without concern is incapable of attaining full awakening, Nibbāna, and the unsurpassed safety from bondage.
fetter: ignorance
tags: effort, concern, awakening, Nibbāna, bondage, iti, iti28-49
id: iti34
---

Vuttañhetaṁ bhagavatā vuttamarahatāti me sutaṁ:

“Anātāpī, bhikkhave, bhikkhu anottāpī abhabbo sambodhāya, abhabbo nibbānāya, abhabbo anuttarassa yogakkhemassa adhigamāya. Ātāpī ca kho, bhikkhave, bhikkhu ottāpī bhabbo sambodhāya, bhabbo nibbānāya, bhabbo anuttarassa yogakkhemassa adhigamāyā”ti.

Etamatthaṁ bhagavā avoca. Tatthetaṁ iti vuccati:

“Anātāpī anottāpī,
kusīto hīnavīriyo;
Yo thinamiddhabahulo,
ahirīko anādaro;
Abhabbo tādiso bhikkhu,
phuṭṭhuṁ sambodhimuttamaṁ.

Yo ca satimā nipako jhāyī,
Ātāpī ottāpī ca appamatto;
Saṁyojanaṁ jātijarāya chetvā,
Idheva sambodhimanuttaraṁ phuse”ti.

Ayampi attho vutto bhagavatā, iti me sutanti.

