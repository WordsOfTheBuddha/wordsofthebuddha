Māgaṇḍiyasutta

“Disvāna taṇhaṁ aratiṁ ragañca,
Nāhosi chando api methunasmiṁ;
Kimevidaṁ muttakarīsapuṇṇaṁ,
Pādāpi naṁ samphusituṁ na icche”.

“Etādisañce ratanaṁ na icchasi,
Nāriṁ narindehi bahūhi patthitaṁ;
Diṭṭhigataṁ sīlavataṁ nu jīvitaṁ,
Bhavūpapattiñca vadesi kīdisaṁ”.

“Idaṁ vadāmīti na tassa hoti,
(māgaṇḍiyāti bhagavā)
Dhammesu niccheyya samuggahītaṁ;
Passañca diṭṭhīsu anuggahāya,
Ajjhattasantiṁ pacinaṁ adassaṁ”.

“Vinicchayā yāni pakappitāni,
(iti māgaṇḍiyo)
Te ve munī brūsi anuggahāya;
Ajjhattasantīti yametamatthaṁ,
Kathaṁ nu dhīrehi paveditaṁ taṁ”.

“Na diṭṭhiyā na sutiyā na ñāṇena,
(māgaṇḍiyāti bhagavā)
Sīlabbatenāpi na suddhimāha;
Adiṭṭhiyā assutiyā añāṇā,
Asīlatā abbatā nopi tena;
Ete ca nissajja anuggahāya,
Santo anissāya bhavaṁ na jappe”.

“No ce kira diṭṭhiyā na sutiyā na ñāṇena,
(iti māgaṇḍiyo)
Sīlabbatenāpi na suddhimāha;
Adiṭṭhiyā assutiyā añāṇā,
Asīlatā abbatā nopi tena;
Maññāmahaṁ momuhameva dhammaṁ,
Diṭṭhiyā eke paccenti suddhiṁ”.

“Diṭṭhañca nissāya anupucchamāno,
(māgaṇḍiyāti bhagavā)
Samuggahītesu pamohamāgā;
Ito ca nāddakkhi aṇumpi saññaṁ,
Tasmā tuvaṁ momuhato dahāsi.

Samo visesī uda vā nihīno,
Yo maññati so vivadetha tena;
Tīsu vidhāsu avikampamāno,
Samo visesīti na tassa hoti.

Saccanti so brāhmaṇo kiṁ vadeyya,
Musāti vā so vivadetha kena;
Yasmiṁ samaṁ visamaṁ vāpi natthi,
Sa kena vādaṁ paṭisaṁyujeyya.

Okaṁ pahāya aniketasārī,
Gāme akubbaṁ muni santhavāni;
Kāmehi ritto apurakkharāno,
Kathaṁ na viggayha janena kayirā.

Yehi vivitto vicareyya loke,
Na tāni uggayha vadeyya nāgo;
Jalambujaṁ kaṇḍakavārijaṁ yathā,
Jalena paṅkena canūpalittaṁ;
Evaṁ munī santivādo agiddho,
Kāme ca loke ca anūpalitto.

Na vedagū diṭṭhiyāyako na mutiyā,
Sa mānameti na hi tammayo so;
Na kammunā nopi sutena neyyo,
Anūpanīto sa nivesanesu.

Saññāvirattassa na santi ganthā,
Paññāvimuttassa na santi mohā;
Saññañca diṭṭhiñca ye aggahesuṁ,
Te ghaṭṭayantā vicaranti loke”ti.