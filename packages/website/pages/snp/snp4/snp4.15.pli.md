---
title: Attadaṇḍa sutta - Fear arises from harm
description: The Buddha shares in poignant terms his observations on the agitation all beings experience which led to his urgency to awaken. He then shares on the path to awakening and describes the dwelling of an awakened being.
fetter: doubt,ignorance
tags: snp,snp4,fear,conflict,wisdom,practice
id: snp4.15
---

“Attadaṇḍā bhayaṁ jātaṁ,
janaṁ passatha medhagaṁ;
Saṁvegaṁ kittayissāmi,
yathā saṁvijitaṁ mayā.

Phandamānaṁ pajaṁ disvā,
macche appodake yathā;
Aññamaññehi byāruddhe,
disvā maṁ bhayamāvisi.

Samantamasāro loko,
disā sabbā sameritā;
Icchaṁ bhavanamattano,
nāddasāsiṁ anositaṁ.

Osāne tveva byāruddhe,
Disvā me aratī ahu;
Athettha sallamaddakkhiṁ,
Duddasaṁ hadayanissitaṁ.

Yena sallena otiṇṇo,
disā sabbā vidhāvati;
Tameva sallamabbuyha,
na dhāvati na sīdati.

Tattha sikkhānugīyanti,
yāni loke gadhitāni;
Na tesu pasuto siyā,
nibbijjha sabbaso kāme;
Sikkhe nibbānamattano.

Sacco siyā appagabbho,
amāyo rittapesuṇo;
Akkodhano lobhapāpaṁ,
vevicchaṁ vitare muni.

Niddaṁ tandiṁ sahe thīnaṁ,
pamādena na saṁvase;
Atimāne na tiṭṭheyya,
nibbānamanaso naro.

Mosavajje na nīyetha,
rūpe snehaṁ na kubbaye;
Mānañca parijāneyya,
sāhasā virato care.

Purāṇaṁ nābhinandeyya,
Nave khantiṁ na kubbaye;
Hiyyamāne na soceyya,
Ākāsaṁ na sito siyā.

Gedhaṁ brūmi mahoghoti,
Ājavaṁ brūmi jappanaṁ;
Ārammaṇaṁ pakappanaṁ,
Kāmapaṅko duraccayo.

Saccā avokkamma muni,
Thale tiṭṭhati brāhmaṇo;
Sabbaṁ so paṭinissajja,
Sa ve santoti vuccati.

Sa ve vidvā sa vedagū,
Ñatvā dhammaṁ anissito;
Sammā so loke iriyāno,
Na pihetīdha kassaci.

Yodha kāme accatari,
Saṅgaṁ loke duraccayaṁ;
Na so socati nājjheti,
Chinnasoto abandhano.

Yaṁ pubbe taṁ visosehi,
Pacchā te māhu kiñcanaṁ;
Majjhe ce no gahessasi,
Upasanto carissasi.

Sabbaso nāmarūpasmiṁ,
Yassa natthi mamāyitaṁ;
Asatā ca na socati,
Sa ve loke na jīyati.

Yassa natthi idaṁ meti,
Paresaṁ vāpi kiñcanaṁ;
Mamattaṁ so asaṁvindaṁ,
Natthi meti na socati.

Aniṭṭhurī ananugiddho,
Anejo sabbadhī samo;
Tamānisaṁsaṁ pabrūmi,
Pucchito avikampinaṁ.

Anejassa vijānato,
Natthi kāci nisaṅkhati;
Virato so viyārabbhā,
Khemaṁ passati sabbadhi.

Na samesu na omesu,
Na ussesu vadate muni;
Santo so vītamaccharo,
Nādeti na nirassatī”ti.