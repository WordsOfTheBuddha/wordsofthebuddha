Guhaṭṭhakasutta

Satto guhāyaṁ bahunābhichanno,
Tiṭṭhaṁ naro mohanasmiṁ pagāḷho;
Dūre vivekā hi tathāvidho so,
Kāmā hi loke na hi suppahāyā.

Icchānidānā bhavasātabaddhā,
Te duppamuñcā na hi aññamokkhā;
Pacchā pure vāpi apekkhamānā,
Ime va kāme purime va jappaṁ.

Kāmesu giddhā pasutā pamūḷhā,
Avadāniyā te visame niviṭṭhā;
Dukkhūpanītā paridevayanti,
Kiṁsū bhavissāma ito cutāse.

Tasmā hi sikkhetha idheva jantu,
Yaṁ kiñci jaññā visamanti loke;
Na tassa hetū visamaṁ careyya,
Appañhidaṁ jīvitamāhu dhīrā.

Passāmi loke pariphandamānaṁ,
Pajaṁ imaṁ taṇhagataṁ bhavesu;
Hīnā narā maccumukhe lapanti,
Avītataṇhāse bhavābhavesu.

Mamāyite passatha phandamāne,
Maccheva appodake khīṇasote;
Etampi disvā amamo careyya,
Bhavesu āsattimakubbamāno.

Ubhosu antesu vineyya chandaṁ,
Phassaṁ pariññāya anānugiddho;
Yadattagarahī tadakubbamāno,
Na lippatī diṭṭhasutesu dhīro.

Saññaṁ pariññā vitareyya oghaṁ,
Pariggahesu muni nopalitto;
Abbūḷhasallo caramappamatto,
Nāsīsatī lokamimaṁ parañcāti.