---
title: Paramaṭṭhakasutta - Ultimate
description: The Buddha advises against engaging in views deemed the ultimate, as it leads to disputes and clinging to views and doesn't lead to the cessation of suffering.
fetter: conceit,self-identity view,ignorance
tags: snp,snp4,disputes,views,ultimate,conceit,clinging
id: snp4.5
---

Paramanti diṭṭhīsu paribbasāno,
Yaduttari kurute jantu loke;
Hīnāti aññe tato sabbamāha,
Tasmā vivādāni avītivatto.

Yadattanī passati ānisaṁsaṁ,
Diṭṭhe sute sīlavate mute vā;
Tadeva so tattha samuggahāya,
Nihīnato passati sabbamaññaṁ.

Taṁ vāpi ganthaṁ kusalā vadanti,
Yaṁ nissito passati hīnamaññaṁ;
Tasmā hi diṭṭhaṁ va sutaṁ mutaṁ vā,
Sīlabbataṁ bhikkhu na nissayeyya.

Diṭṭhimpi lokasmiṁ na kappayeyya,
Ñāṇena vā sīlavatena vāpi;
Samoti attānamanūpaneyya,
Hīno na maññetha visesi vāpi.

Attaṁ pahāya anupādiyāno,
Ñāṇepi so nissayaṁ no karoti;
Sa ve viyattesu na vaggasārī,
Diṭṭhimpi so na pacceti kiñci.

Yassūbhayante paṇidhīdha natthi,
Bhavābhavāya idha vā huraṁ vā;
Nivesanā tassa na santi keci,
Dhammesu niccheyya samuggahītaṁ.

Tassīdha diṭṭhe va sute mute vā,
Pakappitā natthi aṇūpi saññā;
Taṁ brāhmaṇaṁ diṭṭhimanādiyānaṁ,
Kenīdha lokasmiṁ vikappayeyya.

Na kappayanti na purekkharonti,
Dhammāpi tesaṁ na paṭicchitāse;
Na brāhmaṇo sīlavatena neyyo,
Pāraṅgato na pacceti tādīti.