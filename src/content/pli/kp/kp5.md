---
title: Maṅgala sutta - Blessings
description: Redefining ‘luck’ as the fruit of skillful action, the Buddha outlines the highest blessings that bring lasting well-being and peace.
qualities: sorrow-free, learned, well-spoken speech, giving, ethical conduct, non-harm, diligence, humility, respect, contentment, patience, spiritual life, safety
theme: inspiration, wisdom
priority: 1.5
slug: kp5
---

Evaṁ me sutaṁ—ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Atha kho aññatarā devatā abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhitā kho sā devatā bhagavantaṁ gāthāya ajjhabhāsi—

“Bahū devā manussā ca,
maṅgalāni acintayuṁ;
Ākaṅkhamānā sotthānaṁ,
brūhi maṅgalamuttamaṁ”.

“Asevanā ca bālānaṁ,
paṇḍitānañca sevanā;
Pūjā ca pūjaneyyānaṁ,
etaṁ maṅgalamuttamaṁ.

Patirūpadesavāso ca,
pubbe ca katapuññatā;
Attasammāpaṇidhi ca,
etaṁ maṅgalamuttamaṁ.

Bāhusaccañca sippañca,
vinayo ca susikkhito;
Subhāsitā ca yā vācā,
etaṁ maṅgalamuttamaṁ.

Mātāpituupaṭṭhānaṁ,
puttadārassa saṅgaho;
Anākulā ca kammantā,
etaṁ maṅgalamuttamaṁ.

Dānañca dhammacariyā ca,
ñātakānañca saṅgaho;
Anavajjāni kammāni,
etaṁ maṅgalamuttamaṁ.

Āratī viratī pāpā,
majjapānā ca saṁyamo;
Appamādo ca dhammesu,
etaṁ maṅgalamuttamaṁ.

Gāravo ca nivāto ca,
santuṭṭhi ca kataññutā;
Kālena dhammassavanaṁ,
etaṁ maṅgalamuttamaṁ.

Khantī ca sovacassatā,
samaṇānañca dassanaṁ;
Kālena dhammasākacchā,
etaṁ maṅgalamuttamaṁ.

Tapo ca brahmacariyañca,
ariyasaccāna dassanaṁ;
Nibbānasacchikiriyā ca,
etaṁ maṅgalamuttamaṁ.

Phuṭṭhassa lokadhammehi,
cittaṁ yassa na kampati;
Asokaṁ virajaṁ khemaṁ,
etaṁ maṅgalamuttamaṁ.

Etādisāni katvāna,
Sabbattha maparājitā;
Sabbattha sotthiṁ gacchanti,
Taṁ tesaṁ maṅgalamuttaman”ti.
