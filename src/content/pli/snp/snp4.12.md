---
title: Cūḷabyūha sutta - The Shorter Discourse on the Array of Views
description: The Buddha describes that disputes arise not from many truths, but from people clinging to their own views out of conceit. By labeling others "fools" to affirm their own skill, they create conflict. The path to peace lies not in proving one's view, but in abandoning all judgments.
qualities: argumentativeness, clinging to rules and observances, feuding, conceit, wrong view, speculation, passion, wisdom, immaturity, lack of discernment, stubbornness
theme: inspiration, cultivating discernment, wisdom, inquisitiveness
slug: snp4.12
---

“Sakaṁsakaṁdiṭṭhiparibbasānā,
Viggayha nānā kusalā vadanti;
Yo evaṁ jānāti sa vedi dhammaṁ,
Idaṁ paṭikkosamakevalī so.

Evampi viggayha vivādayanti,
Bālo paro akkusaloti cāhu;
Sacco nu vādo katamo imesaṁ,
Sabbeva hīme kusalāvadānā”.

“Parassa ce dhammamanānujānaṁ,
Bālomako hoti nihīnapañño;
Sabbeva bālā sunihīnapaññā,
Sabbevime diṭṭhiparibbasānā.

Sandiṭṭhiyā ceva na vīvadātā,
Saṁsuddhapaññā kusalā mutīmā;
Na tesaṁ koci parihīnapañño,
Diṭṭhī hi tesampi tathā samattā.

Na vāhametaṁ tathiyanti brūmi,
Yamāhu bālā mithu aññamaññaṁ;
Sakaṁ sakaṁ diṭṭhimakaṁsu saccaṁ,
Tasmā hi bāloti paraṁ dahanti”.

“Yamāhu saccaṁ tathiyanti eke,
Tamāhu aññe tucchaṁ musāti;
Evampi vigayha vivādayanti,
Kasmā na ekaṁ samaṇā vadanti”.

“Ekañhi saccaṁ na dutīyamatthi,
Yasmiṁ pajā no vivade pajānaṁ;
Nānā te saccāni sayaṁ thunanti,
Tasmā na ekaṁ samaṇā vadanti”.

“Kasmā nu saccāni vadanti nānā,
Pavādiyāse kusalāvadānā;
Saccāni sutāni bahūni nānā,
Udāhu te takkamanussaranti”.

“Na heva saccāni bahūni nānā,
Aññatra saññāya niccāni loke;
Takkañca diṭṭhīsu pakappayitvā,
Saccaṁ musāti dvayadhammamāhu.

Diṭṭhe sute sīlavate mute vā,
Ete ca nissāya vimānadassī;
Vinicchaye ṭhatvā pahassamāno,
Bālo paro akkusaloti cāha.

Yeneva bāloti paraṁ dahāti,
Tenātumānaṁ kusaloti cāha;
Sayamattanā so kusalāvadāno,
Aññaṁ vimāneti tadeva pāva.

Atisāradiṭṭhiyā so samatto,
Mānena matto paripuṇṇamānī;
Sayameva sāmaṁ manasābhisitto,
Diṭṭhī hi sā tassa tathā samattā.

Parassa ce hi vacasā nihīno,
Tumo sahā hoti nihīnapañño;
Atha ce sayaṁ vedagū hoti dhīro,
Na koci bālo samaṇesu atthi.

Aññaṁ ito yābhivadanti dhammaṁ,
Aparaddhā suddhimakevalī te;
Evampi titthyā puthuso vadanti,
Sandiṭṭhirāgena hi tebhirattā.

Idheva suddhiṁ iti vādayanti,
Nāññesu dhammesu visuddhimāhu;
Evampi titthyā puthuso niviṭṭhā,
Sakāyane tattha daḷhaṁ vadānā.

Sakāyane vāpi daḷhaṁ vadāno,
Kamettha bāloti paraṁ daheyya;
Sayaṁva so medhagamāvaheyya,
Paraṁ vadaṁ bālamasuddhidhammaṁ.

Vinicchaye ṭhatvā sayaṁ pamāya,
Uddhaṁsa lokasmiṁ vivādameti;
Hitvāna sabbāni vinicchayāni,
Na medhagaṁ kubbati jantu loke”ti.
