---
title: Sāriputta sutta - Sāriputta
description: Venerable Sāriputta inquires of the Buddha about how a bhikkhu dwelling in solitude should deal with various challenges and cultivate the path. The Buddha delivers a complete guide for dispelling the darkness, moving from withstanding hardships to dispelling ‘distressing thoughts’ and ultimately purifying the mind from the ‘five kinds of dust.’
qualities: recollection of the Buddha, solitude, rousing of energy, one-pointedness, mindfulness, continuous effort, not taking what is not given, right speech, loving-kindness, anger, conceit, wisdom, sense restraint, contentment, wrong speech, adventurous, cultivation, wakefulness, self-control, equanimity, anxiety, speculation, passion, desire, examination
theme: training guideline, inspiration, wisdom
slug: snp4.16
simile: smith removing flaws of the silver
character: Venerable Sāriputta
priority: 1.1
---

“Na me diṭṭho ito pubbe,
(iccāyasmā sāriputto)
Na suto uda kassaci;
Evaṁ vagguvado satthā,
Tusitā gaṇimāgato.

Sadevakassa lokassa,
yathā dissati cakkhumā;
Sabbaṁ tamaṁ vinodetvā,
ekova ratimajjhagā.

Taṁ buddhaṁ asitaṁ tādiṁ,
akuhaṁ gaṇimāgataṁ;
Bahūnamidha baddhānaṁ,
atthi pañhena āgamaṁ.

Bhikkhuno vijigucchato,
bhajato rittamāsanaṁ;
Rukkhamūlaṁ susānaṁ vā,
pabbatānaṁ guhāsu vā.

Uccāvacesu sayanesu,
kīvanto tattha bheravā;
Yehi bhikkhu na vedheyya,
nigghose sayanāsane.

Katī parissayā loke,
gacchato agataṁ disaṁ;
Ye bhikkhu abhisambhave,
pantamhi sayanāsane.

Kyāssa byappathayo assu,
kyāssassu idha gocarā;
Kāni sīlabbatānāssu,
pahitattassa bhikkhuno.

Kaṁ so sikkhaṁ samādāya,
ekodi nipako sato;
Kammāro rajatasseva,
niddhame malamattano”.

“Vijigucchamānassa yadidaṁ phāsu,
(sāriputtāti bhagavā)
Rittāsanaṁ sayanaṁ sevato ce;
Sambodhikāmassa yathānudhammaṁ,
Taṁ te pavakkhāmi yathā pajānaṁ.

Pañcannaṁ dhīro bhayānaṁ na bhāye,
Bhikkhu sato sapariyantacārī;
Ḍaṁsādhipātānaṁ sarīsapānaṁ,
Manussaphassānaṁ catuppadānaṁ.

Paradhammikānampi na santaseyya,
Disvāpi tesaṁ bahubheravāni;
Athāparāni abhisambhaveyya,
Parissayāni kusalānuesī.

Ātaṅkaphassena khudāya phuṭṭho,
Sītaṁ athuṇhaṁ adhivāsayeyya;
So tehi phuṭṭho bahudhā anoko,
Viriyaṁ parakkammadaḷhaṁ kareyya.

Theyyaṁ na kāre na musā bhaṇeyya,
Mettāya phasse tasathāvarāni;
Yadāvilattaṁ manaso vijaññā,
Kaṇhassa pakkhoti vinodayeyya.

Kodhātimānassa vasaṁ na gacche,
Mūlampi tesaṁ palikhañña tiṭṭhe;
Athappiyaṁ vā pana appiyaṁ vā,
Addhā bhavanto abhisambhaveyya.

Paññaṁ purakkhatvā kalyāṇapīti,
Vikkhambhaye tāni parissayāni;
Aratiṁ sahetha sayanamhi pante,
Caturo sahetha paridevadhamme.

Kiṁsū asissāmi kuva vā asissaṁ,
Dukkhaṁ vata settha kvajja sessaṁ;
Ete vitakke paridevaneyye,
Vinayetha sekho aniketacārī.

Annañca laddhā vasanañca kāle,
Mattaṁ so jaññā idha tosanatthaṁ;
So tesu gutto yatacāri gāme,
Rusitopi vācaṁ pharusaṁ na vajjā.

Okkhittacakkhu na ca pādalolo,
Jhānānuyutto bahujāgarassa;
Upekkhamārabbha samāhitatto,
Takkāsayaṁ kukkucciyūpachinde.

Cudito vacībhi satimābhinande,
Sabrahmacārīsu khilaṁ pabhinde;
Vācaṁ pamuñce kusalaṁ nātivelaṁ,
Janavādadhammāya na cetayeyya.

Athāparaṁ pañca rajāni loke,
Yesaṁ satīmā vinayāya sikkhe;
Rūpesu saddesu atho rasesu,
Gandhesu phassesu sahetha rāgaṁ.

Etesu dhammesu vineyya chandaṁ,
Bhikkhu satimā suvimuttacitto;
Kālena so sammā dhammaṁ parivīmaṁsamāno,
Ekodibhūto vihane tamaṁ so”ti.
