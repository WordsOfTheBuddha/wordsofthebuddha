---
title: Duṭṭhaṭṭhaka sutta - Corrupt
description: The Buddha explains the nature of a corrupted mind and the consequences of holding onto views in these verses.
qualities: boastfulness, aversion, desire, clinging to rules and observances,  humility, hypocrisy, conceit, free from attachment, giving up
theme: inspiration, wisdom, inquisitiveness
slug: snp4.3
---

Vadanti ve duṭṭhamanāpi eke,
Athopi ve saccamanā vadanti;
Vādañca jātaṁ muni no upeti,
Tasmā munī natthi khilo kuhiñci.

Sakañhi diṭṭhiṁ kathamaccayeyya,
Chandānunīto ruciyā niviṭṭho;
Sayaṁ samattāni pakubbamāno,
Yathā hi jāneyya tathā vadeyya.

Yo attano sīlavatāni jantu,
Anānupuṭṭhova paresa pāva;
Anariyadhammaṁ kusalā tamāhu,
Yo ātumānaṁ sayameva pāva.

Santo ca bhikkhu abhinibbutatto,
Itihanti sīlesu akatthamāno;
Tamariyadhammaṁ kusalā vadanti,
Yassussadā natthi kuhiñci loke.

Pakappitā saṅkhatā yassa dhammā,
Purakkhatā santi avīvadātā;
Yadattani passati ānisaṁsaṁ,
Taṁ nissito kuppapaṭiccasantiṁ.

Diṭṭhīnivesā na hi svātivattā,
Dhammesu niccheyya samuggahītaṁ;
Tasmā naro tesu nivesanesu,
Nirassatī ādiyatī ca dhammaṁ.

Dhonassa hi natthi kuhiñci loke,
Pakappitā diṭṭhi bhavābhavesu;
Māyañca mānañca pahāya dhono,
Sa kena gaccheyya anūpayo so.

Upayo hi dhammesu upeti vādaṁ,
Anūpayaṁ kena kathaṁ vadeyya;
Attā nirattā na hi tassa atthi,
Adhosi so diṭṭhimidheva sabbanti.
