---
title: Purābheda sutta - Before the Breakup
description: The Buddha describes the conduct of a person who is said to be ‘peaceful’. Such a person is free from craving before the breakup of body. He is one who examines distinctions in all contacts, withdrawn, straightforward, unassuming, unmoved amid views, not holding to a construct, and for whom, there is no ‘mine’ in the world.
qualities: humility, without fear, right speech, dispassion, solitude, sincerity, unassuming, conceit, imperturbable, equanimity, mindfulness, tranquility, sorrow-free
theme: inspiration, wisdom
slug: snp4.10
---

“Kathaṁdassī kathaṁsīlo,
upasantoti vuccati;
Taṁ me gotama pabrūhi,
pucchito uttamaṁ naraṁ”.

“Vītataṇho purā bhedā,
(iti bhagavā)
Pubbamantamanissito;
Vemajjhe nupasaṅkheyyo,
Tassa natthi purakkhataṁ.

Akkodhano asantāsī,
avikatthī akukkuco;
Mantabhāṇī anuddhato,
sa ve vācāyato muni.

Nirāsatti anāgate,
atītaṁ nānusocati;
Vivekadassī phassesu,
diṭṭhīsu ca na nīyati.

Patilīno akuhako,
apihālu amaccharī;
Appagabbho ajeguccho,
pesuṇeyye ca no yuto.

Sātiyesu anassāvī,
atimāne ca no yuto;
Saṇho ca paṭibhānavā,
na saddho na virajjati.

Lābhakamyā na sikkhati,
alābhe ca na kuppati;
Aviruddho ca taṇhāya,
rasesu nānugijjhati.

Upekkhako sadā sato,
na loke maññate samaṁ;
Na visesī na nīceyyo,
tassa no santi ussadā.

Yassa nissayanā natthi,
ñatvā dhammaṁ anissito;
Bhavāya vibhavāya vā,
taṇhā yassa na vijjati.

Taṁ brūmi upasantoti,
Kāmesu anapekkhinaṁ;
Ganthā tassa na vijjanti,
Atarī so visattikaṁ.

Na tassa puttā pasavo,
Khettaṁ vatthuñca vijjati;
Attā vāpi nirattā vā,
Na tasmiṁ upalabbhati.

Yena naṁ vajjuṁ puthujjanā,
Atho samaṇabrāhmaṇā;
Taṁ tassa apurakkhataṁ,
Tasmā vādesu nejati.

Vītagedho amaccharī,
Na ussesu vadate muni;
Na samesu na omesu,
Kappaṁ neti akappiyo.

Yassa loke sakaṁ natthi,
Asatā ca na socati;
Dhammesu ca na gacchati,
Sa ve santoti vuccatī”ti.