---
title: Tuvaṭaka sutta - Immediate Way of Practice
description: "When asked about the state of peace and the way of practice to reach it, the Buddha describes this state as being steady and unruffled, like the middle of the ocean where no wave arises. He then shares the immediate way of practice to achieve it: guarding the senses, letting go of indulgence, to be a meditator who cultivates wakefulness, and through investigation, abandoning a host of unwholesome qualities."
qualities: sense restraint, solitude, quenching, collectedness, tranquility, mental proliferation, imperturbable, craving, fear, cultivation, non-regret, wakefulness, continuous effort, laziness, hypocrisy, wrong livelihood, conceit, greed, stinginess, anger, wrong speech, boastfulness, brashness, treachery, examination, diligence
theme: training guideline, wisdom, inspiration
slug: snp4.14
---

“Pucchāmi taṁ ādiccabandhu,
Vivekaṁ santipadañca mahesi;
Kathaṁ disvā nibbāti bhikkhu,
Anupādiyāno lokasmiṁ kiñci”.

“Mūlaṁ papañcasaṅkhāya,
(iti bhagavā)
Mantā asmīti sabbamuparundhe;
Yā kāci taṇhā ajjhattaṁ,
Tāsaṁ vinayā sadā sato sikkhe.

Yaṁ kiñci dhammamabhijaññā,
Ajjhattaṁ atha vāpi bahiddhā;
Na tena thāmaṁ kubbetha,
Na hi sā nibbuti sataṁ vuttā.

Seyyo na tena maññeyya,
Nīceyyo atha vāpi sarikkho;
Phuṭṭho anekarūpehi,
Nātumānaṁ vikappayaṁ tiṭṭhe.

Ajjhattamevupasame,
Na aññato bhikkhu santimeseyya;
Ajjhattaṁ upasantassa,
Natthi attā kuto nirattā vā.

Majjhe yathā samuddassa,
Ūmi no jāyatī ṭhito hoti;
Evaṁ ṭhito anejassa,
Ussadaṁ bhikkhu na kareyya kuhiñci”.

“Akittayī vivaṭacakkhu,
Sakkhidhammaṁ parissayavinayaṁ;
Paṭipadaṁ vadehi bhaddante,
Pātimokkhaṁ atha vāpi samādhiṁ”.

“Cakkhūhi neva lolassa,
Gāmakathāya āvaraye sotaṁ;
Rase ca nānugijjheyya,
Na ca mamāyetha kiñci lokasmiṁ.

Phassena yadā phuṭṭhassa,
Paridevaṁ bhikkhu na kareyya kuhiñci;
Bhavañca nābhijappeyya,
Bheravesu ca na sampavedheyya.

Annānamatho pānānaṁ,
Khādanīyānaṁ athopi vatthānaṁ;
Laddhā na sannidhiṁ kayirā,
Na ca parittase tāni alabhamāno.

Jhāyī na pādalolassa,
Virame kukkuccā nappamajjeyya;
Athāsanesu sayanesu,
Appasaddesu bhikkhu vihareyya.

Niddaṁ na bahulīkareyya,
Jāgariyaṁ bhajeyya ātāpī;
Tandiṁ māyaṁ hassaṁ khiḍḍaṁ,
Methunaṁ vippajahe savibhūsaṁ.

Āthabbaṇaṁ supinaṁ lakkhaṇaṁ,
No vidahe athopi nakkhattaṁ;
Virutañca gabbhakaraṇaṁ,
Tikicchaṁ māmako na seveyya.

Nindāya nappavedheyya,
Na uṇṇameyya pasaṁsito bhikkhu;
Lobhaṁ saha macchariyena,
Kodhaṁ pesuṇiyañca panudeyya.

Kayavikkaye na tiṭṭheyya,
Upavādaṁ bhikkhu na kareyya kuhiñci;
Gāme ca nābhisajjeyya,
Lābhakamyā janaṁ na lapayeyya.

Na ca katthitā siyā bhikkhu,
Na ca vācaṁ payuttaṁ bhāseyya;
Pāgabbhiyaṁ na sikkheyya,
Kathaṁ viggāhikaṁ na kathayeyya.

Mosavajje na nīyetha,
Sampajāno saṭhāni na kayirā;
Atha jīvitena paññāya,
Sīlabbatena nāññamatimaññe.

Sutvā rusito bahuṁ vācaṁ,
Samaṇānaṁ vā puthujanānaṁ;
Pharusena ne na paṭivajjā,
Na hi santo paṭisenikaronti.

Etañca dhammamaññāya,
Vicinaṁ bhikkhu sadā sato sikkhe;
Santīti nibbutiṁ ñatvā,
Sāsane gotamassa na pamajjeyya.

Abhibhū hi so anabhibhūto,
Sakkhidhammamanītihamadassī;
Tasmā hi tassa bhagavato sāsane,
Appamatto sadā namassamanusikkhe”ti.
