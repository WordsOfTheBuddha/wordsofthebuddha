---
title: Udayamāṇavapucchā - Udaya’s Questions
description: The venerable Udaya approaches the Buddha with questions about liberation through final knowledge, the fettering of the world, and how to live mindfully for consciousness to cease.
qualities: felt experience, consciousness, dullness, displeasure, sensual desire, anxiety, liberation, ignorance, equanimity, mindfulness, craving, examination, delight
theme: inspiration, wisdom
slug: snp5.13
priority: 1.2
character: Venerable Udaya
---

“Jhāyiṁ virajamāsīnaṁ,
(iccāyasmā udayo)
Katakiccaṁ anāsavaṁ;
Pāraguṁ sabbadhammānaṁ,
Atthi pañhena āgamaṁ;
Aññāvimokkhaṁ pabrūhi,
Avijjāya pabhedanaṁ”.

“Pahānaṁ kāmacchandānaṁ,
(udayāti bhagavā)
Domanassāna cūbhayaṁ;
Thinassa ca panūdanaṁ,
Kukkuccānaṁ nivāraṇaṁ.

Upekkhāsatisaṁsuddhaṁ,
dhammatakkapurejavaṁ;
Aññāvimokkhaṁ pabrūmi,
avijjāya pabhedanaṁ”.

“Kiṁsu saṁyojano loko,
kiṁsu tassa vicāraṇaṁ;
Kissassa vippahānena,
nibbānaṁ iti vuccati”.

“Nandisaṁyojano loko,
vitakkassa vicāraṇaṁ;
Taṇhāya vippahānena,
nibbānaṁ iti vuccati”.

“Kathaṁ satassa carato,
viññāṇaṁ uparujjhati;
Bhagavantaṁ puṭṭhumāgamma,
taṁ suṇoma vaco tava”.

“Ajjhattañca bahiddhā ca,
Vedanaṁ nābhinandato;
Evaṁ satassa carato,
Viññāṇaṁ uparujjhatī”ti.
