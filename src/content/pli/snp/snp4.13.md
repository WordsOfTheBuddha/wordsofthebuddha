---
title: Mahābyūha sutta - The Greater Discourse on the Array of Views
description: "Among those entrenched in views, crying “This alone is truth,” the Buddha calls it a small matter with two fruits: blame and praise. Seeing safety in the ground of non-dispute, the wise do not seek purity by precepts and vows or by what is seen, heard, or sensed. The sage ends craving for various states of existence and stands equanimous."
qualities: argumentativeness, clinging to rules and observances, feuding, personal existence, safety, tranquility, perturbation, craving, self-making, equanimity, tranquility, wisdom, stubbornness, attachment, free from attachment
theme: inspiration, cultivating discernment, wisdom, inquisitiveness
slug: snp4.13
---

“Ye kecime diṭṭhiparibbasānā,
Idameva saccanti vivādayanti;
Sabbeva te nindamanvānayanti,
Atho pasaṁsampi labhanti tattha”.

“Appañhi etaṁ na alaṁ samāya,
Duve vivādassa phalāni brūmi;
Etampi disvā na vivādayetha,
Khemābhipassaṁ avivādabhūmiṁ”.

“Yā kācimā sammutiyo puthujjā,
Sabbāva etā na upeti vidvā;
Anūpayo so upayaṁ kimeyya,
Diṭṭhe sute khantimakubbamāno”.

“Sīluttamā saññamenāhu suddhiṁ,
Vataṁ samādāya upaṭṭhitāse;
Idheva sikkhema athassa suddhiṁ,
Bhavūpanītā kusalāvadānā.

Sace cuto sīlavatato hoti,
Pavedhatī kamma virādhayitvā;
Pajappatī patthayatī ca suddhiṁ,
Satthāva hīno pavasaṁ gharamhā.

Sīlabbataṁ vāpi pahāya sabbaṁ,
Kammañca sāvajjanavajjametaṁ;
Suddhiṁ asuddhinti apatthayāno,
Virato care santimanuggahāya.

Tamūpanissāya jigucchitaṁ vā,
Atha vāpi diṭṭhaṁ va sutaṁ mutaṁ vā;
Uddhaṁsarā suddhimanutthunanti,
Avītataṇhāse bhavābhavesu.

Patthayamānassa hi jappitāni,
Pavedhitaṁ vāpi pakappitesu;
Cutūpapāto idha yassa natthi,
Sa kena vedheyya kuhiṁ va jappe”.

“Yamāhu dhammaṁ paramanti eke,
Tameva hīnanti panāhu aññe;
Sacco nu vādo katamo imesaṁ,
Sabbeva hīme kusalāvadānā”.

“Sakañhi dhammaṁ paripuṇṇamāhu,
Aññassa dhammaṁ pana hīnamāhu;
Evampi viggayha vivādayanti,
Sakaṁ sakaṁ sammutimāhu saccaṁ.

Parassa ce vambhayitena hīno,
Na koci dhammesu visesi assa;
Puthū hi aññassa vadanti dhammaṁ,
Nihīnato samhi daḷhaṁ vadānā.

Saddhammapūjāpi nesaṁ tatheva,
Yathā pasaṁsanti sakāyanāni;
Sabbeva vādā tathiyā bhaveyyuṁ,
Suddhī hi nesaṁ paccattameva.

Na brāhmaṇassa paraneyyamatthi,
Dhammesu niccheyya samuggahītaṁ;
Tasmā vivādāni upātivatto,
Na hi seṭṭhato passati dhammamaññaṁ.

Jānāmi passāmi tatheva etaṁ,
Diṭṭhiyā eke paccenti suddhiṁ;
Addakkhi ce kiñhi tumassa tena,
Atisitvā aññena vadanti suddhiṁ.

Passaṁ naro dakkhati nāmarūpaṁ,
Disvāna vā ñassati tānimeva;
Kāmaṁ bahuṁ passatu appakaṁ vā,
Na hi tena suddhiṁ kusalā vadanti.

Nivissavādī na hi subbināyo,
Pakappitaṁ diṭṭhi purakkharāno;
Yaṁ nissito tattha subhaṁ vadāno,
Suddhiṁ vado tattha tathaddasā so.

Na brāhmaṇo kappamupeti saṅkhā,
Na diṭṭhisārī napi ñāṇabandhu;
Ñatvā ca so sammutiyo puthujjā,
Upekkhatī uggahaṇanti maññe.

Vissajja ganthāni munīdha loke,
Vivādajātesu na vaggasārī;
Santo asantesu upekkhako so,
Anuggaho uggahaṇanti maññe.

Pubbāsave hitvā nave akubbaṁ,
Na chandagū nopi nivissavādī;
Sa vippamutto diṭṭhigatehi dhīro,
Na lippati loke anattagarahī.

Sa sabbadhammesu visenibhūto,
Yaṁ kiñci diṭṭhaṁ va sutaṁ mutaṁ vā;
Sa pannabhāro muni vippamutto,
Na kappiyo nūparato na patthiyo”ti.
