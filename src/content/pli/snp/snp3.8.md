---
title: Salla sutta - The Dart
description: Verses depicting the uncertain, brief, and suffering-laden nature of mortal life, emphasizing the inevitability of death for all beings, like ripe fruits fated to fall. The Buddha counsels against futile grief and lamentation over the departed, urging the wise to understand the world's relentless course of decay and death.
qualities: sorrow, sorrow-free, suffering, fear, discernment, harm, dispassion, liberation
theme: inspiration, wisdom
slug: snp3.8
simile: ripe fruits, clay pots
---

Animittamanaññātaṁ,
maccānaṁ idha jīvitaṁ;
Kasirañca parittañca,
tañca dukkhena saṁyutaṁ.

Na hi so upakkamo atthi,
yena jātā na miyyare;
Jarampi patvā maraṇaṁ,
evaṁdhammā hi pāṇino.

Phalānamiva pakkānaṁ,
pāto patanato bhayaṁ;
Evaṁ jātāna maccānaṁ,
niccaṁ maraṇato bhayaṁ.

Yathāpi kumbhakārassa,
katā mattikabhājanā;
Sabbe bhedanapariyantā,
evaṁ maccāna jīvitaṁ.

Daharā ca mahantā ca,
ye bālā ye ca paṇḍitā;
Sabbe maccuvasaṁ yanti,
sabbe maccuparāyaṇā.

Tesaṁ maccuparetānaṁ,
gacchataṁ paralokato;
Na pitā tāyate puttaṁ,
ñātī vā pana ñātake.

Pekkhataṁyeva ñātīnaṁ,
passa lālapataṁ puthu;
Ekamekova maccānaṁ,
govajjho viya nīyati.

Evamabbhāhato loko,
Maccunā ca jarāya ca;
Tasmā dhīrā na socanti,
Viditvā lokapariyāyaṁ.

Yassa maggaṁ na jānāsi,
āgatassa gatassa vā;
Ubho ante asampassaṁ,
niratthaṁ paridevasi.

Paridevayamāno ce,
Kiñcidatthaṁ udabbahe;
Sammūḷho hiṁsamattānaṁ,
Kayirā ce naṁ vicakkhaṇo.

Na hi ruṇṇena sokena,
Santiṁ pappoti cetaso;
Bhiyyassuppajjate dukkhaṁ,
Sarīraṁ cupahaññati.

Kiso vivaṇṇo bhavati,
Hiṁsamattānamattanā;
Na tena petā pālenti,
Niratthā paridevanā.

Sokamappajahaṁ jantu,
Bhiyyo dukkhaṁ nigacchati;
Anutthunanto kālaṅkataṁ,
Sokassa vasamanvagū.

Aññepi passa gamine,
Yathākammupage nare;
Maccuno vasamāgamma,
Phandantevidha pāṇino.

Yena yena hi maññanti,
Tato taṁ hoti aññathā;
Etādiso vinābhāvo,
Passa lokassa pariyāyaṁ.

Api vassasataṁ jīve,
Bhiyyo vā pana māṇavo;
Ñātisaṅghā vinā hoti,
Jahāti idha jīvitaṁ.

Tasmā arahato sutvā,
Vineyya paridevitaṁ;
Petaṁ kālaṅkataṁ disvā,
Neso labbhā mayā iti.

Yathā saraṇamādittaṁ,
Vārinā parinibbaye;
Evampi dhīro sapañño,
Paṇḍito kusalo naro;
Khippamuppatitaṁ sokaṁ,
Vāto tūlaṁva dhaṁsaye.

Paridevaṁ pajappañca,
Domanassañca attano;
Attano sukhamesāno,
Abbahe sallamattano.

Abbūḷhasallo asito,
santiṁ pappuyya cetaso;
Sabbasokaṁ atikkanto,
asoko hoti nibbutoti.
