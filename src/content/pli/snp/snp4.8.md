---
title: Pasūra sutta - To Pasūra
description: The Buddha advises Pasūra on the futility of debate and the danger of conceit. Seeking praise, one finds only pride in victory or humiliation in defeat. This whole cycle of elation and dejection is fruitless, bringing no true benefit beyond fleeting praise and gain.
qualities: argumentativeness, conceit, feuding, speculation, free from attachment, greed, anxiety, aversion, perturbation, elation, lamentation, sorrow, attachment
theme: inspiration, wisdom
slug: snp4.8
---

Idheva suddhī iti vādayanti,
Nāññesu dhammesu visuddhimāhu;
Yaṁ nissitā tattha subhaṁ vadānā,
Paccekasaccesu puthū niviṭṭhā.

Te vādakāmā parisaṁ vigayha,
Bālaṁ dahantī mithu aññamaññaṁ;
Vadanti te aññasitā kathojjaṁ,
Pasaṁsakāmā kusalā vadānā.

Yutto kathāyaṁ parisāya majjhe,
Pasaṁsamicchaṁ vinighāti hoti;
Apāhatasmiṁ pana maṅku hoti,
Nindāya so kuppati randhamesī.

Yamassa vādaṁ parihīnamāhu,
Apāhataṁ pañhavimaṁsakāse;
Paridevati socati hīnavādo,
Upaccagā manti anutthunāti.

Ete vivādā samaṇesu jātā,
Etesu ugghātinighāti hoti;
Etampi disvā virame kathojjaṁ,
Na haññadatthatthi pasaṁsalābhā.

Pasaṁsito vā pana tattha hoti,
Akkhāya vādaṁ parisāya majjhe;
So hassatī unnamatī ca tena,
Pappuyya tamatthaṁ yathā mano ahu.

Yā unnatī sāssa vighātabhūmi,
Mānātimānaṁ vadate paneso;
Etampi disvā na vivādayetha,
Na hi tena suddhiṁ kusalā vadanti.

Sūro yathā rājakhādāya puṭṭho,
Abhigajjameti paṭisūramicchaṁ;
Yeneva so tena palehi sūra,
Pubbeva natthi yadidaṁ yudhāya.

Ye diṭṭhimuggayha vivādayanti,
Idameva saccanti ca vādayanti;
Te tvaṁ vadassū na hi tedha atthi,
Vādamhi jāte paṭisenikattā.

Visenikatvā pana ye caranti,
Diṭṭhīhi diṭṭhiṁ avirujjhamānā;
Tesu tvaṁ kiṁ labhetho pasūra,
Yesīdha natthī paramuggahītaṁ.

Atha tvaṁ pavitakkamāgamā,
Manasā diṭṭhigatāni cintayanto;
Dhonena yugaṁ samāgamā,
Na hi tvaṁ sakkhasi sampayātaveti.
