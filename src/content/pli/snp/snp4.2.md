---
title: Guhaṭṭhaka sutta - Cave
description: Eight verses on overcoming the mire of delusion by avoiding attachment to sensory pleasures, discerning their causes, and practicing for being free of ‘mine’.
qualities: delusion, sensual desire, perceiving gratification, greed, suffering, wisdom, personal existence, free from attachment, attachment, dispassion, free from attachment, diligence, complete comprehension
theme: inspiration, wisdom, inquisitiveness
slug: snp4.2
simile: fish in a dwindling stream of little water
commentary: \[1] See [AN 6.61](/an6.61) for different meanings of both ends.
---

Satto guhāyaṁ bahunābhichanno,
Tiṭṭhaṁ naro mohanasmiṁ pagāḷho;
Dūre vivekā hi tathāvidho so,
Kāmā hi loke na hi suppahāyā.

Icchānidānā bhavasātabaddhā,
Te duppamuñcā na hi aññamokkhā;
Pacchā pure vāpi apekkhamānā,
Ime va kāme purime va jappaṁ.

Kāmesu giddhā pasutā pamūḷhā,
Avadāniyā te visame niviṭṭhā;
Dukkhūpanītā paridevayanti,
Kiṁsū bhavissāma ito cutāse.

Tasmā hi sikkhetha idheva jantu,
Yaṁ kiñci jaññā visamanti loke;
Na tassa hetū visamaṁ careyya,
Appañhidaṁ jīvitamāhu dhīrā.

Passāmi loke pariphandamānaṁ,
Pajaṁ imaṁ taṇhagataṁ bhavesu;
Hīnā narā maccumukhe lapanti,
Avītataṇhāse bhavābhavesu.

Mamāyite passatha phandamāne,
Maccheva appodake khīṇasote;
Etampi disvā amamo careyya,
Bhavesu āsattimakubbamāno.

Ubhosu antesu vineyya chandaṁ,
Phassaṁ pariññāya anānugiddho;
Yadattagarahī tadakubbamāno,
Na lippatī diṭṭhasutesu dhīro.

Saññaṁ pariññā vitareyya oghaṁ,
Pariggahesu muni nopalitto;
Abbūḷhasallo caramappamatto,
Nāsīsatī lokamimaṁ parañcāti.
