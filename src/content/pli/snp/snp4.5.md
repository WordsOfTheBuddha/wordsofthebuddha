---
title: Paramaṭṭhaka sutta - Sublime
description: By esteeming one’s view as superior in the world, one cannot overcome disputes. The steadfast sage is one who has abandoned all grasping and clinging, standing free from every view.
qualities: conceit, argumentativeness, clinging to rules and observances, attachment, free from attachment, discernment, speculation, impartiality
theme: wisdom, cultivating discernment, inquisitiveness
slug: snp4.5
commentary: \[1] See [AN 6.61](/an6.61) for different meanings of both ends.
---

Paramanti diṭṭhīsu paribbasāno,
Yaduttari kurute jantu loke;
Hīnāti aññe tato sabbamāha,
Tasmā vivādāni avītivatto.

Yadattanī passati ānisaṁsaṁ,
Diṭṭhe sute sīlavate mute vā;
Tadeva so tattha samuggahāya,
Nihīnato passati sabbamaññaṁ.

Taṁ vāpi ganthaṁ kusalā vadanti,
Yaṁ nissito passati hīnamaññaṁ;
Tasmā hi diṭṭhaṁ va sutaṁ mutaṁ vā,
Sīlabbataṁ bhikkhu na nissayeyya.

Diṭṭhimpi lokasmiṁ na kappayeyya,
Ñāṇena vā sīlavatena vāpi;
Samoti attānamanūpaneyya,
Hīno na maññetha visesi vāpi.

Attaṁ pahāya anupādiyāno,
Ñāṇepi so nissayaṁ no karoti;
Sa ve viyattesu na vaggasārī,
Diṭṭhimpi so na pacceti kiñci.

Yassūbhayante paṇidhīdha natthi,
Bhavābhavāya idha vā huraṁ vā;
Nivesanā tassa na santi keci,
Dhammesu niccheyya samuggahītaṁ.

Tassīdha diṭṭhe va sute mute vā,
Pakappitā natthi aṇūpi saññā;
Taṁ brāhmaṇaṁ diṭṭhimanādiyānaṁ,
Kenīdha lokasmiṁ vikappayeyya.

Na kappayanti na purekkharonti,
Dhammāpi tesaṁ na paṭicchitāse;
Na brāhmaṇo sīlavatena neyyo,
Pāraṅgato na pacceti tādīti.
