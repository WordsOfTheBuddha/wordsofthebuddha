---
title: Tissametteyya sutta - To Tissa Metteyya
description: The Buddha advises Tissa Metteyya on the dangers of engaging in sexual activity and the benefits of solitary conduct.
qualities: solitude, spiritual life, suffering, wrong speech, wrong intention, sensual desire, conceit, immaturity
theme: inspiration, wisdom
slug: snp4.7
character: Venerable Tissa Metteyya
---

“Methunamanuyuttassa,
(iccāyasmā tisso metteyyo)
Vighātaṁ brūhi mārisa;
Sutvāna tava sāsanaṁ,
Viveke sikkhissāmase”.

“Methunamanuyuttassa,
(metteyyāti bhagavā)
Mussate vāpi sāsanaṁ;
Micchā ca paṭipajjati,
Etaṁ tasmiṁ anāriyaṁ.

Eko pubbe caritvāna,
methunaṁ yo nisevati;
Yānaṁ bhantaṁva taṁ loke,
hīnamāhu puthujjanaṁ.

Yaso kitti ca yā pubbe,
hāyate vāpi tassa sā;
Etampi disvā sikkhetha,
methunaṁ vippahātave.

Saṅkappehi pareto so,
kapaṇo viya jhāyati;
Sutvā paresaṁ nigghosaṁ,
maṅku hoti tathāvidho.

Atha satthāni kurute,
paravādehi codito;
Esa khvassa mahāgedho,
mosavajjaṁ pagāhati.

Paṇḍitoti samaññāto,
ekacariyaṁ adhiṭṭhito;
Athāpi methune yutto,
mandova parikissati.

Etamādīnavaṁ ñatvā,
Muni pubbāpare idha;
Ekacariyaṁ daḷhaṁ kayirā,
Na nisevetha methunaṁ.

Vivekaññeva sikkhetha,
etaṁ ariyānamuttamaṁ;
Na tena seṭṭho maññetha,
sa ve nibbānasantike.

Rittassa munino carato,
Kāmesu anapekkhino;
Oghatiṇṇassa pihayanti,
Kāmesu gadhitā pajā”ti.
