---
title: Dvidhāpatha sutta - Fork in the Road
description: When robbers assault venerable Nāgasamāla after he takes a wrong path, the Buddha expresses a verse about the wise person who does not mix with ignorance and abandons what is harmful.
qualities: harm, giving up
theme: inspiration, wisdom
slug: ud8.7
character: Venerable Nāgasamāla
---

Evaṁ me sutaṁ— ekaṁ samayaṁ bhagavā kosalesu addhānamaggappaṭipanno hoti āyasmatā nāgasamālena pacchāsamaṇena. Addasā kho āyasmā nāgasamālo antarāmagge dvidhāpathaṁ. Disvāna bhagavantaṁ etadavoca: “ayaṁ, bhante, bhagavā pantho; iminā gacchāmā”ti. Evaṁ vutte, bhagavā āyasmantaṁ nāgasamālaṁ etadavoca: “ayaṁ, nāgasamāla, pantho; iminā gacchāmā”ti.

Dutiyampi kho …pe… tatiyampi kho āyasmā nāgasamālo bhagavantaṁ etadavoca: “ayaṁ, bhante, bhagavā pantho; iminā gacchāmā”ti. Tatiyampi kho bhagavā āyasmantaṁ nāgasamālaṁ etadavoca: “ayaṁ, nāgasamāla, pantho; iminā gacchāmā”ti. Atha kho āyasmā nāgasamālo bhagavato pattacīvaraṁ tattheva chamāyaṁ nikkhipitvā pakkāmi: “idaṁ, bhante, bhagavato pattacīvaran”ti.

Atha kho āyasmato nāgasamālassa tena panthena gacchantassa antarāmagge corā nikkhamitvā hatthehi ca pādehi ca ākoṭesuṁ pattañca bhindiṁsu saṅghāṭiñca vipphālesuṁ. Atha kho āyasmā nāgasamālo bhinnena pattena vipphālitāya saṅghāṭiyā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā nāgasamālo bhagavantaṁ etadavoca: “idha mayhaṁ, bhante, tena panthena gacchantassa antarāmagge corā nikkhamitvā hatthehi ca pādehi ca ākoṭesuṁ, pattañca bhindiṁsu, saṅghāṭiñca vipphālesun”ti.

Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:

“Saddhiṁ caramekato vasaṁ,
Misso aññajanena vedagū;
Vidvā pajahāti pāpakaṁ,
Koñco khīrapakova ninnagan”ti.
