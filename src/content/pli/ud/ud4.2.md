---
title: Uddhata sutta - Restless
description: The Buddha expresses an inspired utterance about the qualities of a person who falls under the sway of Māra and of one who overcomes all bad destinations.
qualities: anxiety, conceit, disturbed, muddle-minded, wrong speech, distraction, non-restraint, wrong view, dullness, drowsiness, self-control, right view, right intention
theme: inspiration, principle
slug: ud4.2
---

Evaṁ me sutaṁ— ekaṁ samayaṁ bhagavā kusinārāyaṁ viharati upavattane mallānaṁ sālavane. Tena kho pana samayena sambahulā bhikkhū bhagavato avidūre araññakuṭikāyaṁ viharanti uddhatā unnaḷā capalā mukharā vikiṇṇavācā muṭṭhassatino asampajānā asamāhitā vibbhantacittā pākatindriyā.

Addasā kho bhagavā te sambahule bhikkhū avidūre araññakuṭikāyaṁ viharante uddhate unnaḷe capale mukhare vikiṇṇavāce muṭṭhassatino asampajāne asamāhite vibbhantacitte pākatindriye.

Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:

“Arakkhitena kāyena,
micchādiṭṭhihatena ca;
Thinamiddhābhibhūtena,
vasaṁ mārassa gacchati.

Tasmā rakkhitacittassa,
sammāsaṅkappagocaro;
Sammādiṭṭhipurekkhāro,
ñatvāna udayabbayaṁ;
Thinamiddhābhibhū bhikkhu,
sabbā duggatiyo jahe”ti.