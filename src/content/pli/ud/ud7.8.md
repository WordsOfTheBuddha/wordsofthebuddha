---
title: Kaccāna sutta - Kaccāna
description: Seeing venerable Mahākaccāna sitting with mindfulness immersed in the body, the Blessed One expresses an inspired verse about mindfulness leading to the cutting of attachment.
qualities: mindfulness of body, free from attachment
theme: inspiration
slug: ud7.8
character: Venerable Mahākaccāna
commentary: "[1] The phrase ‘It might not be, and it might not be mine, it will not be, and it will not be mine’ is a training guideline described by the Buddha in [MN 106 - Āneñjasappāya sutta - Conducive to the Imperturbable](/mn106#12)."
---

Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā mahākaccāno bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya kāyagatāya satiyā ajjhattaṁ parimukhaṁ sūpaṭṭhitāya.

Addasā kho bhagavā āyasmantaṁ mahākaccānaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya kāyagatāya satiyā ajjhattaṁ parimukhaṁ sūpaṭṭhitāya.

Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:

“Yassa siyā sabbadā sati,
Satataṁ kāyagatā upaṭṭhitā;
No cassa no ca me siyā,
Na bhavissati na ca me bhavissati;
Anupubbavihāri tattha so,
Kāleneva tare visattikan”ti.
