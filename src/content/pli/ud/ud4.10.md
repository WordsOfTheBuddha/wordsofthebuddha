---
title: Sāriputtaupasama sutta - The Tranquility of Sāriputta
description: Seeing the venerable Sāriputta sitting cross-legged and reviewing his own tranquility, the Buddha expresses an inspired utterance about the ultimate freedom of a calmed and peaceful mind.
qualities: tranquility, examination, ending
theme: inspiration, principle
slug: ud4.10
character: Venerable Sāriputta
---

Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā sāriputto bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya attano upasamaṁ paccavekkhamāno.

Addasā kho bhagavā āyasmantaṁ sāriputtaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya attano upasamaṁ paccavekkhamānaṁ.

Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:

“Upasantasantacittassa,
netticchinnassa bhikkhuno;
Vikkhīṇo jātisaṁsāro,
mutto so mārabandhanā”ti.
