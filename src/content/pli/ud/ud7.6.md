---
title: Taṇhāsaṅkhaya sutta - Extinction of Craving
description: Observing Aññāsi Koṇḍañña reviewing his liberation from craving, the Buddha utters an inspired verse praising the arahant who is rootless, unbound, and beyond reproach.
qualities: ending, craving, examination
theme: inspiration
slug: ud7.6
character: Aññāsi Koṇḍañña
---

Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā aññāsikoṇḍañño bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya taṇhāsaṅkhayavimuttiṁ paccavekkhamāno.

Addasā kho bhagavā āyasmantaṁ aññāsikoṇḍaññaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya taṇhāsaṅkhayavimuttiṁ paccavekkhamānaṁ.

Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:

“Yassa mūlaṁ chamā natthi,
paṇṇā natthi kuto latā;
Taṁ dhīraṁ bandhanā muttaṁ,
ko taṁ ninditumarahati;
Devāpi naṁ pasaṁsanti,
brahmunāpi pasaṁsito”ti.
