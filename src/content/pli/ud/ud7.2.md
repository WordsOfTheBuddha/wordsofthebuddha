---
title: Dutiya lakuṇḍakabhaddiya sutta - Lakuṇḍaka Bhaddiya (Second)
description: Seeing venerable Sāriputta instructing venerable Lakuṇḍaka Bhaddiya even more, considering him to be a trainee despite his mind having already been liberated, the Blessed One expresses an inspired utterance about the cutting of the round and the end of suffering.
qualities: suffering, quenching
theme: inspiration
slug: ud7.2
character: Venerable Sāriputta, Venerable Lakuṇḍaka Bhaddiya
---

Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā sāriputto āyasmantaṁ lakuṇḍakabhaddiyaṁ sekhaṁ maññamāno bhiyyoso mattāya anekapariyāyena dhammiyā kathāya sandasseti samādapeti samuttejeti sampahaṁseti.

Addasā kho bhagavā āyasmantaṁ sāriputtaṁ āyasmantaṁ lakuṇḍakabhaddiyaṁ sekhaṁ maññamānaṁ bhiyyoso mattāya anekapariyāyena dhammiyā kathāya sandassentaṁ samādapentaṁ samuttejentaṁ sampahaṁsentaṁ.

Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:

“Acchecchi vaṭṭaṁ byagā nirāsaṁ,
Visukkhā saritā na sandati;
Chinnaṁ vaṭṭaṁ na vattati,
Esevanto dukkhassā”ti.
