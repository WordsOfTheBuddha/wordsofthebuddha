---
title: Paṭhama lakuṇḍakabhaddiya sutta - Lakuṇḍaka Bhaddiya (First)
description: Seeing venerable Lakuṇḍaka Bhaddiya’s mind liberated from the taints through not grasping from a talk on the Dhamma by venerable Sāriputta, the Blessed One expresses an inspired utterance about his liberation.
qualities: conceit, free from attachment, liberation
theme: inspiration, wisdom
slug: ud7.1
character: Venerable Sāriputta, Venerable Lakuṇḍaka Bhaddiya
---

Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā sāriputto āyasmantaṁ lakuṇḍakabhaddiyaṁ anekapariyāyena dhammiyā kathāya sandasseti samādapeti samuttejeti sampahaṁseti.

Atha kho āyasmato lakuṇḍakabhaddiyassa āyasmatā sāriputtena anekapariyāyena dhammiyā kathāya sandassiyamānassa samādapiyamānassa samuttejiyamānassa sampahaṁsiyamānassa anupādāya āsavehi cittaṁ vimucci.

Addasā kho bhagavā āyasmantaṁ lakuṇḍakabhaddiyaṁ āyasmatā sāriputtena anekapariyāyena dhammiyā kathāya sandassiyamānaṁ samādapiyamānaṁ samuttejiyamānaṁ sampahaṁsiyamānaṁ anupādāya āsavehi cittaṁ vimuttaṁ.

Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:

“Uddhaṁ adho sabbadhi vippamutto,
Ayaṁhamasmīti anānupassī;
Evaṁ vimutto udatāri oghaṁ,
Atiṇṇapubbaṁ apunabbhavāyā”ti.
