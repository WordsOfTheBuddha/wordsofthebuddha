---
title: Visākhā sutta - Visākha
description: The Buddha expresses an inspired utterance to Visākhā on how all under another's control brings suffering.
qualities: attachment, suffering, contentment
theme: cultivating discernment
slug: ud2.9
---

Evaṁ me sutaṁ—ekaṁ samayaṁ bhagavā sāvatthiyaṁ viharati pubbārāme migāramātupāsāde. Tena kho pana samayena visākhāya migāramātuyā kocideva attho raññe pasenadimhi kosale paṭibaddho hoti. Taṁ rājā pasenadi kosalo na yathādhippāyaṁ tīreti.

Atha kho visākhā migāramātā divā divassa yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho visākhaṁ migāramātaraṁ bhagavā etadavoca: “handa kuto nu tvaṁ, visākhe, āgacchasi divā divassā”ti? “Idha me, bhante, kocideva attho raññe pasenadimhi kosale paṭibaddho; taṁ rājā pasenadi kosalo na yathādhippāyaṁ tīretī”ti.

Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:

“Sabbaṁ paravasaṁ dukkhaṁ,
sabbaṁ issariyaṁ sukhaṁ;
Sādhāraṇe vihaññanti,
yogā hi duratikkamā”ti.
