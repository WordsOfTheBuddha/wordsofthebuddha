---
title: Piya vagga - Chapter 16 - Beloved
description: DhammaPada verses 209–220 explore the danger of attachment to what is pleasing, how sorrow and fear arise from the beloved, fondness, delight, sensual pleasures, and craving, who is dear to the people, who flows upstream, and on the importance of merit.
qualities: attachment, sorrow, fear, sensual desire, craving, merit, ethical conduct
theme: inspiration, wisdom
fetter: sensual desire, ignorance
tags: clinging, diligence, welfare, benefit, envy, loved, unloved, sorrow, fear, fondness, delight, sensual desire, sensual pleasures, craving, virtue, ethical conduct, vision, truth, aspiration, Nibbāna, relatives, friends, merit, death, dhp
simile: relatives welcoming a dear one home
slug: dhp209-220
---

#### 209 Tayojanapabbajitavatthu

Ayoge yuñjamattānaṁ,
yogasmiñca ayojayaṁ;
Atthaṁ hitvā piyaggāhī,
pihetattānuyoginaṁ.

#### 210

Mā piyehi samāgañchi,
appiyehi kudācanaṁ;
Piyānaṁ adassanaṁ dukkhaṁ,
appiyānañca dassanaṁ.

#### 211

Tasmā piyaṁ na kayirātha,
piyāpāyo hi pāpako;
Ganthā tesaṁ na vijjanti,
yesaṁ natthi piyāppiyaṁ.

#### 212 Aññatarakuṭumbikavatthu

Piyato jāyatī soko,
piyato jāyatī bhayaṁ;
Piyato vippamuttassa,
natthi soko kuto bhayaṁ.

#### 213 Visākhāvatthu

Pemato jāyatī soko,
pemato jāyatī bhayaṁ;
Pemato vippamuttassa,
natthi soko kuto bhayaṁ.

#### 214 Licchavīvatthu

Ratiyā jāyatī soko,
ratiyā jāyatī bhayaṁ;
Ratiyā vippamuttassa,
natthi soko kuto bhayaṁ.

#### 215 Anitthigandhakumāravatthu

Kāmato jāyatī soko,
kāmato jāyatī bhayaṁ;
Kāmato vippamuttassa,
natthi soko kuto bhayaṁ.

#### 216 Aññatarabrāhmaṇavatthu

Taṇhāya jāyatī soko,
taṇhāya jāyatī bhayaṁ;
Taṇhāya vippamuttassa,
natthi soko kuto bhayaṁ.

#### 217 Pañcasatadārakavatthu

Sīladassanasampannaṁ,
dhammaṭṭhaṁ saccavedinaṁ;
Attano kamma kubbānaṁ,
taṁ jano kurute piyaṁ.

#### 218 Ekaanāgāmittheravatthu

Chandajāto anakkhāte,
Manasā ca phuṭo siyā;
Kāmesu ca appaṭibaddhacitto,
Uddhaṁsototi vuccati.

#### 219 Nandiyavatthu

Cirappavāsiṁ purisaṁ,
dūrato sotthimāgataṁ;
Ñātimittā suhajjā ca,
abhinandanti āgataṁ.

#### 220

Tatheva katapuññampi,
asmā lokā paraṁ gataṁ;
Puññāni paṭigaṇhanti,
piyaṁ ñātīva āgataṁ.
