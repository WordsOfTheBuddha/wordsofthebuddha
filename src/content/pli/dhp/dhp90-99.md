---
title: Arahanta vagga - Chapter 7 - The Awakened Being
description: Dhammapada verses 90-99 describe the characteristics of an awakened being, the qualities of a peaceful mind, and what makes a place pleasing.
fetter: ignorance
tags: awakened, seclusion, tranquility, peaceful, dhp, dhp90-99
slug: dhp90-99
---

#### 90 Jīvakapañhavatthu

Gataddhino visokassa,
vippamuttassa sabbadhi;
Sabbaganthappahīnassa,
pariḷāho na vijjati.

#### 91 Mahākassapattheravatthu

Uyyuñjanti satīmanto,
na nikete ramanti te;
Haṁsāva pallalaṁ hitvā,
okamokaṁ jahanti te.

#### 92 Belaṭṭhasīsattheravatthu

Yesaṁ sannicayo natthi,
ye pariññātabhojanā;
Suññato animitto ca,
vimokkho yesaṁ gocaro;
Ākāseva sakuntānaṁ,
gati tesaṁ durannayā.

#### 93 Anuruddhattheravatthu

Yassāsavā parikkhīṇā,
āhāre ca anissito;
Suññato animitto ca,
vimokkho yassa gocaro;
Ākāseva sakuntānaṁ,
padaṁ tassa durannayaṁ.

#### 94 Mahākaccāyanattheravatthu

Yassindriyāni samathaṅgatāni,
Assā yathā sārathinā sudantā;
Pahīnamānassa anāsavassa,
Devāpi tassa pihayanti tādino.

#### 95 Sāriputtattheravatthu

Pathavisamo no virujjhati,
Indakhilupamo tādi subbato;
Rahadova apetakaddamo,
Saṁsārā na bhavanti tādino.

#### 96 Kosambivāsitissattherasāmaṇeravatthu

Santaṁ tassa manaṁ hoti,
santā vācā ca kamma ca;
Sammadaññāvimuttassa,
upasantassa tādino.

#### 97 Sāriputtattheravatthu

Assaddho akataññū ca,
sandhicchedo ca yo naro;
Hatāvakāso vantāso,
sa ve uttamaporiso.

#### 98 Khadiravaniyarevatattheravatthu

Gāme vā yadi vāraññe,
Ninne vā yadi vā thale;
Yattha arahanto viharanti,
Taṁ bhūmirāmaṇeyyakaṁ.

#### 99 Aññataraitthivatthu

Ramaṇīyāni araññāni,
yattha na ramatī jano;
Vītarāgā ramissanti,
na te kāmagavesino.
