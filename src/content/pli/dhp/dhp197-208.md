---
title: Sukha vagga - Chapter 15 - Happiness
description: DhammaPada verses 197-208 describe the happiness of those who live without hatred, affliction, and anxiety. It includes poetic verses on happiness and Nibbāna, and emphasizes seeing, dwelling, and association with the wise, noble ones.
fetter: doubt, ill will, restlessness, ignorance
qualities: loving-kindness, imperturbable, solitude, companionship, with nothing
theme: inspiration, wisdom
tags: happiness, hatred, hostility, animosity, disease, affliction, anxiety, restlessness, joy, radiant gods, victory, defeat, passion, distress, aggregates, peace, hunger, conditioned things, fabrications, concoctions, intentional constructions, karmic activity, health, contentment, satisfaction, confidence, trust, Nibbāna, tranquility, insight, seclusion, solitude, noble ones, immature persons, harm, stable, wise, well-learned, patient, virtuous, moon, stars
simile: radiant gods nourished by joy, moon following the path of the zodiac
slug: dhp197-208
---

#### 197 Ñātikalahavūpasamanavatthu

Susukhaṁ vata jīvāma,
verinesu averino;
Verinesu manussesu,
viharāma averino.

#### 198

Susukhaṁ vata jīvāma,
āturesu anāturā;
Āturesu manussesu,
viharāma anāturā.

#### 199

Susukhaṁ vata jīvāma,
ussukesu anussukā;
Ussukesu manussesu,
viharāma anussukā.

#### 200 Māravatthu

Susukhaṁ vata jīvāma,
yesaṁ no natthi kiñcanaṁ;
Pītibhakkhā bhavissāma,
devā ābhassarā yathā.

#### 201 Kosalaraññoparājayavatthu

Jayaṁ veraṁ pasavati,
dukkhaṁ seti parājito;
Upasanto sukhaṁ seti,
hitvā jayaparājayaṁ.

#### 202 Aññatarakuladārikāvatthu

Natthi rāgasamo aggi,
Natthi dosasamo kali;
Natthi khandhasamā dukkhā,
Natthi santiparaṁ sukhaṁ.

#### 203 Ekaupāsakavatthu

Jighacchāparamā rogā,
saṅkhāraparamā dukhā;
Etaṁ ñatvā yathābhūtaṁ,
nibbānaṁ paramaṁ sukhaṁ.

#### 204 Pasenadikosalavatthu

Ārogyaparamā lābhā,
Santuṭṭhiparamaṁ dhanaṁ;
Vissāsaparamā ñāti,
Nibbānaṁ paramaṁ sukhaṁ.

#### 205 Tissattheravatthu

Pavivekarasaṁ pitvā,
rasaṁ upasamassa ca;
Niddaro hoti nippāpo,
dhammapītirasaṁ pivaṁ.

#### 206 Sakkavatthu

Sāhu dassanamariyānaṁ,
sannivāso sadā sukho;
Adassanena bālānaṁ,
niccameva sukhī siyā.

#### 207

Bālasaṅgatacārī hi,
dīghamaddhāna socati;
Dukkho bālehi saṁvāso,
amitteneva sabbadā;
Dhīro ca sukhasaṁvāso,
ñātīnaṁva samāgamo.

#### 208

Tasmā hi—
Dhīrañca paññañca bahussutañca,
Dhorayhasīlaṁ vatavantamariyaṁ;
Taṁ tādisaṁ sappurisaṁ sumedhaṁ,
Bhajetha nakkhattapathaṁva candimā.
