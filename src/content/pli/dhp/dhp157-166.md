---
title: Atta vagga - Chapter 12 - Self
description: Dhammapada verses 157-166 emphasize self-discipline, personal responsibility, and inner mastery. A wise person must first establish themselves properly before guiding others, as self-mastery is difficult but essential. Purity and impurity are personal matters, and one should prioritize their own spiritual welfare over external concerns, for no one can purify another.
qualities: tame, lack of principles, direct knowledge, unwholesome, wholesome, sense restraint, immaturity
theme: inspiration, wisdom
fetter: conceit, ignorance
tags: self, dear, defilements, refuge, wrong, undiscerning person, unwholesome, beneficial, Arahants, teachings, self-purification, good, welfare, Dhamma, self-discipline, responsibility, lack of principles, purity, impurity, dhp
simile: diamond crushing a rock-made jewel, creeping vine enveloping a sal tree, bamboo when it bears fruit
slug: dhp157-166
---

#### 157 Bodhirājakumāravatthu

Attānañce piyaṁ jaññā,
rakkheyya naṁ surakkhitaṁ;
Tiṇṇaṁ aññataraṁ yāmaṁ,
paṭijaggeyya paṇḍito.

#### 158 Upanandasakyaputtattheravatthu

Attānameva paṭhamaṁ,
patirūpe nivesaye;
Athaññamanusāseyya,
na kilisseyya paṇḍito.

#### 159 Padhānikatissattheravatthu

Attānañce tathā kayirā,
yathāññamanusāsati;
Sudanto vata dametha,
attā hi kira duddamo.

#### 160 Kumārakassapamātuttherivatthu

Attā hi attano nātho,
ko hi nātho paro siyā;
Attanā hi sudantena,
nāthaṁ labhati dullabhaṁ.

#### 161 Mahākālaupāsakavatthu

Attanā hi kataṁ pāpaṁ,
Attajaṁ attasambhavaṁ;
Abhimatthati dummedhaṁ,
Vajiraṁvasmamayaṁ maṇiṁ.

#### 162 Devadattavatthu

Yassa accantadussilyaṁ,
māluvā sālamivotthataṁ;
Karoti so tathattānaṁ,
yathā naṁ icchatī diso.

#### 163 Saṅghabhedaparisakkanavatthu

Sukarāni asādhūni,
attano ahitāni ca;
Yaṁ ve hitañca sādhuñca,
taṁ ve paramadukkaraṁ.

#### 164 Kālattheravatthu

Yo sāsanaṁ arahataṁ,
ariyānaṁ dhammajīvinaṁ;
Paṭikkosati dummedho,
diṭṭhiṁ nissāya pāpikaṁ;
Phalāni kaṭṭhakasseva,
attaghātāya phallati.

#### 165 Cūḷakālaupāsakavatthu

Attanā hi kataṁ pāpaṁ,
attanā saṅkilissati;
Attanā akataṁ pāpaṁ,
attanāva visujjhati;
Suddhī asuddhi paccattaṁ,
nāñño aññaṁ visodhaye.

#### 166 Attadatthattheravatthu

Attadatthaṁ paratthena,
bahunāpi na hāpaye;
Attadatthamabhiññāya,
sadatthapasuto siyā.
