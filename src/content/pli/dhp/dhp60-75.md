---
title: Bāla vagga - Chapter 5 - Immature
description: DhammaPada verses 60-75 describe the traits and consequences for an immature person. They suffer from delusion, cling to false views of self and possessions, perform harmful actions, seek status without wisdom, and long for recognition. In contrast, the wise avoid their company and pursue seclusion and true understanding of the Dhamma.
qualities: immaturity, suffering, regret, contentment, harm, craving, conceit, solitude, companionship
theme: inspiration, wisdom
fetter: ignorance
tags: dhamma, Nibbāna, transmigration, immature person, childish, fool, affliction, discernment, wise, harm, injury, enemy, regret, remorse, conception, volition, respect, acquisitions, immature, ignorance, dhp
slug: dhp60-75
simile: spoon not knowing the taste of soup, tongue knowing the taste of soup, fire hidden beneath ashes
---

#### 60 Aññatarapurisavatthu

Dīghā jāgarato ratti,
dīghaṁ santassa yojanaṁ;
Dīgho bālāna saṁsāro,
saddhammaṁ avijānataṁ.

#### 61 Mahākassapasaddhivihārikavatthu

Carañce nādhigaccheyya,
Seyyaṁ sadisamattano;
Ekacariyaṁ daḷhaṁ kayirā,
Natthi bāle sahāyatā.

#### 62 Ānandaseṭṭhivatthu

Puttā matthi dhanaṁ matthi,
iti bālo vihaññati;
Attā hi attano natthi,
kuto puttā kuto dhanaṁ.

#### 63 Gaṇṭhibhedakacoravatthu

Yo bālo maññati bālyaṁ,
paṇḍito vāpi tena so;
Bālo ca paṇḍitamānī,
sa ve “bālo”ti vuccati.

#### 64 Udāyittheravatthu

Yāvajīvampi ce bālo,
paṇḍitaṁ payirupāsati;
Na so dhammaṁ vijānāti,
dabbī sūparasaṁ yathā.

#### 65 Tiṁsapāveyyakabhikkhuvatthu

Muhuttamapi ce viññū,
paṇḍitaṁ payirupāsati;
Khippaṁ dhammaṁ vijānāti,
jivhā sūparasaṁ yathā.

#### 66 Suppabuddhakuṭṭhivatthu

Caranti bālā dummedhā,
amitteneva attanā;
Karontā pāpakaṁ kammaṁ,
yaṁ hoti kaṭukapphalaṁ.

#### 67 Kassakavatthu

Na taṁ kammaṁ kataṁ sādhu,
yaṁ katvā anutappati;
Yassa assumukho rodaṁ,
vipākaṁ paṭisevati.

#### 68 Sumanamālākāravatthu

Tañca kammaṁ kataṁ sādhu,
yaṁ katvā nānutappati;
Yassa patīto sumano,
vipākaṁ paṭisevati.

#### 69 Uppalavaṇṇattherīvatthu

Madhuṁvā maññati bālo,
yāva pāpaṁ na paccati;
Yadā ca paccati pāpaṁ,
atha dukkhaṁ nigacchati.

#### 70 Jambukattheravatthu

Māse māse kusaggena,
bālo bhuñjeyya bhojanaṁ;
Na so saṅkhātadhammānaṁ,
kalaṁ agghati soḷasiṁ.

#### 71 Ahipetavatthu

Na hi pāpaṁ kataṁ kammaṁ,
Sajjukhīraṁva muccati;
Ḍahantaṁ bālamanveti,
Bhasmacchannova pāvako.

#### 72 Saṭṭhikūṭapetavatthu

Yāvadeva anatthāya,
ñattaṁ bālassa jāyati;
Hanti bālassa sukkaṁsaṁ,
muddhamassa vipātayaṁ.

#### 73 Cittagahapativatthu

Asantaṁ bhāvanamiccheyya,
Purekkhārañca bhikkhusu;
Āvāsesu ca issariyaṁ,
Pūjaṁ parakulesu ca.

#### 74

Mameva kata maññantu,
gihī pabbajitā ubho;
Mamevātivasā assu,
kiccākiccesu kismici;
Iti bālassa saṅkappo,
icchā māno ca vaḍḍhati.

#### 75 Vanavāsitissasāmaṇeravatthu

Aññā hi lābhūpanisā,
aññā nibbānagāminī;
Evametaṁ abhiññāya,
bhikkhu buddhassa sāvako;
Sakkāraṁ nābhinandeyya,
vivekamanubrūhaye.
