---
title: Magga vagga - Chapter 20 - The Path
description: Dhammapada verses 273–289 emphasize the eightfold path as the foremost way to liberation, the impermanence of all things, and the truths of suffering and non-self. They mention restraint, how wisdom through meditation, on cutting off attachments, and making swift effort to purify by the way of practice leading to Nibbāna.
fetter: personal existence, sensual desire, ignorance
tags: best, foremost, impermanence, suffering, not-self, nibbāna, attachment, ethical conduct, children, son, refuge, immature person, foolish, peace, tranquility, obsession, craving, meditation, development, decline, unwholesome, laziness, unsatisfactoriness, disenchantment, wisdom, Māra, effort, dhp
simile: cut off the forest, lotus in autumn, calf suckling its mother, great flood that sweeps away a sleeping village
id: dhp273-289
---

### 273 Pañcasatabhikkhuvatthu

Maggānaṭṭhaṅgiko seṭṭho,
saccānaṁ caturo padā;
Virāgo seṭṭho dhammānaṁ,
dvipadānañca cakkhumā.

### 274

Eseva maggo natthañño,
Dassanassa visuddhiyā;
Etañhi tumhe paṭipajjatha,
Mārassetaṁ pamohanaṁ.

### 275

Etañhi tumhe paṭipannā,
dukkhassantaṁ karissatha;
Akkhāto vo mayā maggo,
aññāya sallakantanaṁ.

### 276

Tumhehi kiccamātappaṁ,
akkhātāro tathāgatā;
Paṭipannā pamokkhanti,
jhāyino mārabandhanā.

### 277 Aniccalakkhaṇavatthu

“Sabbe saṅkhārā aniccā”ti,
yadā paññāya passati;
Atha nibbindati dukkhe,
esa maggo visuddhiyā.

### 278 Dukkhalakkhaṇavatthu

“Sabbe saṅkhārā dukkhā”ti,
yadā paññāya passati;
Atha nibbindati dukkhe,
esa maggo visuddhiyā.

### 279 Anattalakkhaṇavatthu

“Sabbe dhammā anattā”ti,
yadā paññāya passati;
Atha nibbindati dukkhe,
esa maggo visuddhiyā.

### 280 Padhānakammikatissattheravatthu

Uṭṭhānakālamhi anuṭṭhahāno,
Yuvā balī ālasiyaṁ upeto;
Saṁsannasaṅkappamano kusīto,
Paññāya maggaṁ alaso na vindati.

### 281 Sūkarapetavatthu

Vācānurakkhī manasā susaṁvuto,
Kāyena ca nākusalaṁ kayirā;
Ete tayo kammapathe visodhaye,
Ārādhaye maggamisippaveditaṁ.

### 282 Poṭṭhilattheravatthu

Yogā ve jāyatī bhūri,
ayogā bhūrisaṅkhayo;
Etaṁ dvedhāpathaṁ ñatvā,
bhavāya vibhavāya ca;
Tathāttānaṁ niveseyya,
yathā bhūri pavaḍḍhati.

### 283 Pañcamahallakabhikkhuvatthu

Vanaṁ chindatha mā rukkhaṁ,
vanato jāyate bhayaṁ;
Chetvā vanañca vanathañca,
nibbanā hotha bhikkhavo.

### 284

Yāva hi vanatho na chijjati,
Aṇumattopi narassa nārisu;
Paṭibaddhamanova tāva so,
Vaccho khīrapakova mātari.

### 285 Suvaṇṇakārattheravatthu

Ucchinda sinehamattano,
Kumudaṁ sāradikaṁva pāṇinā;
Santimaggameva brūhaya,
Nibbānaṁ sugatena desitaṁ.

### 286 Mahādhanavāṇijavatthu

Idha vassaṁ vasissāmi,
idha hemantagimhisu;
Iti bālo vicinteti,
antarāyaṁ na bujjhati.

### 287 Kisāgotamīvatthu

Taṁ puttapasusammattaṁ,
byāsattamanasaṁ naraṁ;
Suttaṁ gāmaṁ mahoghova,
maccu ādāya gacchati.

### 288 Paṭācārāvatthu

Na santi puttā tāṇāya,
na pitā nāpi bandhavā;
Antakenādhipannassa,
natthi ñātīsu tāṇatā.

### 289

Etamatthavasaṁ ñatvā,
paṇḍito sīlasaṁvuto;
Nibbānagamanaṁ maggaṁ,
khippameva visodhaye.