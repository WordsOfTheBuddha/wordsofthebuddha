---
title: Dhammaṭṭha vagga - Chapter 19 - Firmly Established In The Dhamma
description: Dhammapada verses 256–272 emphasize the qualities that define true wisdom, nobility, and spiritual attainment. These verses critique superficial markers such as age, outward appearance, or rituals. The chapter underscores the importance of avoiding harm, evaluating actions with discernment, and striving for the complete elimination of mental defilements.
fetter: personal existence, adherence to rules and observances, sensual desire, ill-will, conceit, ignorance
tags: impulsiveness, rashness, inference, conclusion, evaluation, discrimination, benefit, harm, wise, Dhamma, impartial, discernment, peace, animosity, fear, negligence, elder, vain, non-violence, restraint, discipline, defilements, elder, envy, miserliness, deceit, ill-will, renunciant, longing, desire, greed, injury, harm, merit, demerit, wisdom, understanding, delusion, confusion, rules and observances, mental composure, taints, dhp
slug: dhp256-272
---

### 256 Vinicchayamahāmattavatthu

Na tena hoti dhammaṭṭho,
yenatthaṁ sāhasā naye;
Yo ca atthaṁ anatthañca,
ubho niccheyya paṇḍito.

### 257

Asāhasena dhammena,
samena nayatī pare;
Dhammassa gutto medhāvī,
“dhammaṭṭho”ti pavuccati.

### 258 Chabbaggiyavatthu

Na tena paṇḍito hoti,
yāvatā bahu bhāsati;
Khemī averī abhayo,
“paṇḍito”ti pavuccati.

### 259 Ekudānakhīṇāsavavatthu

Na tāvatā dhammadharo,
yāvatā bahu bhāsati;
Yo ca appampi sutvāna,
dhammaṁ kāyena passati;
Sa ve dhammadharo hoti,
yo dhammaṁ nappamajjati.

### 260 Lakuṇḍakabhaddiyattheravatthu

Na tena thero so hoti,
yenassa palitaṁ siro;
Paripakko vayo tassa,
“moghajiṇṇo”ti vuccati.

### 261

Yamhi saccañca dhammo ca,
ahiṁsā saṁyamo damo;
Sa ve vantamalo dhīro,
“thero” iti pavuccati.

### 262 Sambahulabhikkhuvatthu

Na vākkaraṇamattena,
vaṇṇapokkharatāya vā;
Sādhurūpo naro hoti,
issukī maccharī saṭho.

### 263

Yassa cetaṁ samucchinnaṁ,
mūlaghaccaṁ samūhataṁ;
Sa vantadoso medhāvī,
“sādhurūpo”ti vuccati.

### 264 Hatthakavatthu

Na muṇḍakena samaṇo,
abbato alikaṁ bhaṇaṁ;
Icchālobhasamāpanno,
samaṇo kiṁ bhavissati.

### 265

Yo ca sameti pāpāni,
aṇuṁthūlāni sabbaso;
Samitattā hi pāpānaṁ,
“samaṇo”ti pavuccati.

### 266 Aññatarabrāhmaṇavatthu

Na tena bhikkhu so hoti,
yāvatā bhikkhate pare;
Vissaṁ dhammaṁ samādāya,
bhikkhu hoti na tāvatā.

### 267

Yodha puññañca pāpañca,
bāhetvā brahmacariyavā;
Saṅkhāya loke carati,
sa ve “bhikkhū”ti vuccati.

### 268 Titthiyavatthu

Na monena munī hoti,
mūḷharūpo aviddasu;
Yo ca tulaṁva paggayha,
varamādāya paṇḍito.

### 269

Pāpāni parivajjeti,
sa munī tena so muni;
Yo munāti ubho loke,
“muni” tena pavuccati.

### 270 Bālisikavatthu

Na tena ariyo hoti,
yena pāṇāni hiṁsati;
Ahiṁsā sabbapāṇānaṁ,
“ariyo”ti pavuccati.

### 271 Sambahulasīlādisampannabhikkhuvatthu

Na sīlabbatamattena,
bāhusaccena vā pana;
Atha vā samādhilābhena,
vivittasayanena vā.

### 272

Phusāmi nekkhammasukhaṁ,
aputhujjanasevitaṁ;
Bhikkhu vissāsamāpādi,
appatto āsavakkhayaṁ.
