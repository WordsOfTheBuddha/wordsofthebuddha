---
title: Paṭhama sūriya sutta - The Sun (First)
description: Just as dawn precedes and predicts the rising of the sun, so too, for a bhikkhu, right view precedes and predicts the breakthrough to the Four Noble Truths as they really are.
fetter: ignorance
tags: sn, sn45-56, sn56, four noble truths, suffering, arising, ending, way of practice, path, dawn, sun, right view, wisdom
slug: sn56.37
---

“Sūriyassa, bhikkhave, udayato etaṁ pubbaṅgamaṁ etaṁ pubbanimittaṁ, yadidaṁ—aruṇuggaṁ. Evameva kho, bhikkhave, bhikkhuno catunnaṁ ariyasaccānaṁ yathābhūtaṁ abhisamayāya etaṁ pubbaṅgamaṁ etaṁ pubbanimittaṁ, yadidaṁ—sammādiṭṭhi.

Tassetaṁ, bhikkhave, bhikkhuno pāṭikaṅkhaṁ: ‘idaṁ dukkhan’ti yathābhūtaṁ pajānissati, ‘ayaṁ dukkhasamudayo’ti yathābhūtaṁ pajānissati, ‘ayaṁ dukkhanirodho’ti yathābhūtaṁ pajānissati, ‘ayaṁ dukkhanirodhagāminī paṭipadā’ti yathābhūtaṁ pajānissati.

Tasmātiha, bhikkhave, ‘idaṁ dukkhan’ti yogo karaṇīyo,
‘ayaṁ dukkhasamudayo’ti yogo karaṇīyo,
‘ayaṁ dukkhanirodho’ti yogo karaṇīyo,
‘ayaṁ dukkhanirodhagāminī paṭipadā’ti yogo karaṇīyo”ti.
