---
title: Pahāna sutta - Giving Up
description: The Buddha teaches the Dhamma for the giving up of everything based on the six sense bases and the process leading up to the arising of feeling and perception.
theme: training guideline
qualities: giving up
slug: sn35.24
---

“Sabbappahānāya vo, bhikkhave, dhammaṁ desessāmi. Taṁ suṇātha.

Katamo ca, bhikkhave, sabbappahānāya dhammo?

Cakkhuṁ, bhikkhave, pahātabbaṁ, rūpā pahātabbā, cakkhuviññāṇaṁ pahātabbaṁ, cakkhusamphasso pahātabbo, yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi pahātabbaṁ.

Sotaṁ pahātabbaṁ, saddā pahātabbā, sotaviññāṇaṁ pahātabbaṁ, sotasamphasso pahātabbo, yampidaṁ sotasamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi pahātabbaṁ.

Ghānaṁ pahātabbaṁ, gandhā pahātabbā, ghānaviññāṇaṁ pahātabbaṁ, ghānasamphasso pahātabbo, yampidaṁ ghānasamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi pahātabbaṁ.

Jivhā pahātabbā, rasā pahātabbā, jivhāviññāṇaṁ pahātabbaṁ, jivhāsamphasso pahātabbo, yampidaṁ jivhāsamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi pahātabbaṁ.

Kāyo pahātabbo, phoṭṭhabbā pahātabbā, kāyaviññāṇaṁ pahātabbaṁ, kāyasamphasso pahātabbo, yampidaṁ kāyasamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi pahātabbaṁ.

Mano pahātabbo, dhammā pahātabbā, manoviññāṇaṁ pahātabbaṁ, manosamphasso pahātabbo, yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi pahātabbaṁ.

Ayaṁ kho, bhikkhave, sabbappahānāya dhammo”ti.
