---
title: Nocedaṁ sutta - If There Were No
description: Beings are infatuated with the four great elements because of the gratification in them, become disenchanted with them because of the drawback, and escape from them because there is an escape.
fetter: sensual desire, ignorance
tags: sn, sn12-21, sn14, four great elements, earth, water, fire, air, gratification, drawback, escape, disenchantment, infatuation, disentanglement, liberation, boundless mind, release
slug: sn14.33
---

Sāvatthiyaṁ viharati.

“No cedaṁ, bhikkhave, pathavīdhātuyā assādo abhavissa, nayidaṁ sattā pathavīdhātuyā sārajjeyyuṁ. Yasmā ca kho, bhikkhave, atthi pathavīdhātuyā assādo, tasmā sattā pathavīdhātuyā sārajjanti. No cedaṁ, bhikkhave, pathavīdhātuyā ādīnavo abhavissa, nayidaṁ sattā pathavīdhātuyā nibbindeyyuṁ. Yasmā ca kho, bhikkhave, atthi pathavīdhātuyā ādīnavo, tasmā sattā pathavīdhātuyā nibbindanti. No cedaṁ, bhikkhave, pathavīdhātuyā nissaraṇaṁ abhavissa, nayidaṁ sattā pathavīdhātuyā nissareyyuṁ. Yasmā ca kho, bhikkhave, atthi pathavīdhātuyā nissaraṇaṁ, tasmā sattā pathavīdhātuyā nissaranti.

No cedaṁ, bhikkhave, āpodhātuyā assādo abhavissa, nayidaṁ sattā āpodhātuyā sārajjeyyuṁ. Yasmā ca kho, bhikkhave, atthi āpodhātuyā assādo, tasmā sattā āpodhātuyā sārajjanti. No cedaṁ, bhikkhave, āpodhātuyā ādīnavo abhavissa, nayidaṁ sattā āpodhātuyā nibbindeyyuṁ. Yasmā ca kho, bhikkhave, atthi āpodhātuyā ādīnavo, tasmā sattā āpodhātuyā nibbindanti. No cedaṁ, bhikkhave, āpodhātuyā nissaraṇaṁ abhavissa, nayidaṁ sattā āpodhātuyā nissareyyuṁ. Yasmā ca kho, bhikkhave, atthi āpodhātuyā nissaraṇaṁ, tasmā sattā āpodhātuyā nissaranti.

No cedaṁ, bhikkhave, tejodhātuyā assādo abhavissa, nayidaṁ sattā tejodhātuyā sārajjeyyuṁ. Yasmā ca kho, bhikkhave, atthi tejodhātuyā assādo, tasmā sattā tejodhātuyā sārajjanti. No cedaṁ, bhikkhave, tejodhātuyā ādīnavo abhavissa, nayidaṁ sattā tejodhātuyā nibbindeyyuṁ. Yasmā ca kho, bhikkhave, atthi tejodhātuyā ādīnavo, tasmā sattā tejodhātuyā nibbindanti. No cedaṁ, bhikkhave, tejodhātuyā nissaraṇaṁ abhavissa, nayidaṁ sattā tejodhātuyā nissareyyuṁ. Yasmā ca kho, bhikkhave, atthi tejodhātuyā nissaraṇaṁ, tasmā sattā tejodhātuyā nissaranti.

No cedaṁ, bhikkhave, vāyodhātuyā assādo abhavissa, nayidaṁ sattā vāyodhātuyā sārajjeyyuṁ. Yasmā ca kho, bhikkhave, atthi vāyodhātuyā assādo, tasmā sattā vāyodhātuyā sārajjanti. No cedaṁ, bhikkhave, vāyodhātuyā ādīnavo abhavissa, nayidaṁ sattā vāyodhātuyā nibbindeyyuṁ. Yasmā ca kho, bhikkhave, atthi vāyodhātuyā ādīnavo, tasmā sattā vāyodhātuyā nibbindanti. No cedaṁ, bhikkhave, vāyodhātuyā nissaraṇaṁ abhavissa, nayidaṁ sattā vāyodhātuyā nissareyyuṁ. Yasmā ca kho, bhikkhave, atthi vāyodhātuyā nissaraṇaṁ, tasmā sattā vāyodhātuyā nissaranti.

Yāvakīvañcime, bhikkhave, sattā imāsaṁ catunnaṁ dhātūnaṁ assādañca assādato ādīnavañca ādīnavato nissaraṇañca nissaraṇato yathābhūtaṁ na abbhaññaṁsu, neva tāvime, bhikkhave, sattā sadevakā lokā samārakā sabrahmakā sassamaṇabrāhmaṇiyā pajāya sadevamanussāya nissaṭā visaṁyuttā vippamuttā vimariyādikatena cetasā vihariṁsu.

Yato ca kho, bhikkhave, sattā imāsaṁ catunnaṁ dhātūnaṁ assādañca assādato ādīnavañca ādīnavato nissaraṇañca nissaraṇato yathābhūtaṁ abbhaññaṁsu, atha, bhikkhave, sattā sadevakā lokā samārakā sabrahmakā sassamaṇabrāhmaṇiyā pajāya sadevamanussāya nissaṭā visaṁyuttā vippamuttā vimariyādikatena cetasā viharantī”ti.
