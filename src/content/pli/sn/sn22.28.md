---
title: Tatiya assāda sutta - Gratification (Third)
description: The Buddha describes how beings only become disillusioned with and escape from the five aggregates when they directly know their gratification, drawback, and escape as they truly are.
fetter: sensual desire, conceit, desire for material existence, desire for immaterial existence, ignorance
tags: gratification, drawback, escape, form, feeling, felt experience, perception, intentional constructions, consciousness, directly knowing, full understanding, liberation, pleasure, enjoyment, disenchantment, sn, sn22-34, sn22
slug: sn22.28
---

Sāvatthinidānaṁ.

“No cedaṁ, bhikkhave, rūpassa assādo abhavissa nayidaṁ sattā rūpasmiṁ sārajjeyyuṁ. Yasmā ca kho, bhikkhave, atthi rūpassa assādo, tasmā sattā rūpasmiṁ sārajjanti. No cedaṁ, bhikkhave, rūpassa ādīnavo abhavissa nayidaṁ sattā rūpasmiṁ nibbindeyyuṁ. Yasmā ca kho, bhikkhave, atthi rūpassa ādīnavo, tasmā sattā rūpasmiṁ nibbindanti. No cedaṁ, bhikkhave, rūpassa nissaraṇaṁ abhavissa nayidaṁ sattā rūpasmā nissareyyuṁ. Yasmā ca kho, bhikkhave, atthi rūpassa nissaraṇaṁ, tasmā sattā rūpasmā nissaranti.

No cedaṁ, bhikkhave, vedanāya assādo abhavissa nayidaṁ sattā vedanāya sārajjeyyuṁ. Yasmā ca kho, bhikkhave, atthi vedanāya assādo, tasmā sattā vedanāya sārajjanti. No cedaṁ, bhikkhave, vedanāya ādīnavo abhavissa nayidaṁ sattā vedanāya nibbindeyyuṁ. Yasmā ca kho, bhikkhave, atthi vedanāya ādīnavo, tasmā sattā vedanāya nibbindanti. No cedaṁ, bhikkhave, vedanāya nissaraṇaṁ abhavissa nayidaṁ sattā vedanāya nissareyyuṁ. Yasmā ca kho, bhikkhave, atthi vedanāya nissaraṇaṁ, tasmā sattā vedanāya nissaranti.

No cedaṁ, bhikkhave, saññāya assādo abhavissa nayidaṁ sattā saññāya sārajjeyyuṁ. Yasmā ca kho, bhikkhave, atthi saññāya assādo, tasmā sattā saññāya sārajjanti. No cedaṁ, bhikkhave, saññāya ādīnavo abhavissa nayidaṁ sattā saññāya nibbindeyyuṁ. Yasmā ca kho, bhikkhave, atthi saññāya ādīnavo, tasmā sattā saññāya nibbindanti. No cedaṁ, bhikkhave, saññāya nissaraṇaṁ abhavissa nayidaṁ sattā saññāya nissareyyuṁ. Yasmā ca kho, bhikkhave, atthi saññāya nissaraṇaṁ, tasmā sattā saññāya nissaranti.

No cedaṁ, bhikkhave, saṅkhārānaṁ assādo abhavissa nayidaṁ sattā saṅkhāresu sārajjeyyuṁ. Yasmā ca kho, bhikkhave, atthi saṅkhārānaṁ assādo, tasmā sattā saṅkhāresu sārajjanti. No cedaṁ, bhikkhave, saṅkhārānaṁ ādīnavo abhavissa nayidaṁ sattā saṅkhāresu nibbindeyyuṁ. Yasmā ca kho, bhikkhave, atthi saṅkhārānaṁ ādīnavo, tasmā sattā saṅkhāresu nibbindanti. No cedaṁ, bhikkhave, saṅkhārānaṁ nissaraṇaṁ abhavissa nayidaṁ sattā saṅkhārehi nissareyyuṁ. Yasmā ca kho, bhikkhave, atthi saṅkhārānaṁ nissaraṇaṁ, tasmā sattā saṅkhārehi nissaranti.

No cedaṁ, bhikkhave, viññāṇassa assādo abhavissa, nayidaṁ sattā viññāṇasmiṁ sārajjeyyuṁ. Yasmā ca kho, bhikkhave, atthi viññāṇassa assādo, tasmā sattā viññāṇasmiṁ sārajjanti. No cedaṁ, bhikkhave, viññāṇassa ādīnavo abhavissa, nayidaṁ sattā viññāṇasmiṁ nibbindeyyuṁ. Yasmā ca kho, bhikkhave, atthi viññāṇassa ādīnavo, tasmā sattā viññāṇasmiṁ nibbindanti. No cedaṁ, bhikkhave, viññāṇassa nissaraṇaṁ abhavissa, nayidaṁ sattā viññāṇasmā nissareyyuṁ. Yasmā ca kho, bhikkhave, atthi viññāṇassa nissaraṇaṁ, tasmā sattā viññāṇasmā nissaranti.

Yāvakīvañca, bhikkhave, sattā imesaṁ pañcannaṁ upādānakkhandhānaṁ assādañca assādato ādīnavañca ādīnavato nissaraṇañca nissaraṇato yathābhūtaṁ nābbhaññaṁsu; neva tāva, bhikkhave, sattā sadevakā lokā samārakā sabrahmakā sassamaṇabrāhmaṇiyā pajāya sadevamanussāya nissaṭā visaṁyuttā vippamuttā vimariyādīkatena cetasā vihariṁsu.

Yato ca kho, bhikkhave, sattā imesaṁ pañcannaṁ upādānakkhandhānaṁ assādañca assādato ādīnavañca ādīnavato nissaraṇañca nissaraṇato yathābhūtaṁ abbhaññaṁsu; atha, bhikkhave, sattā sadevakā lokā samārakā sabrahmakā sassamaṇabrāhmaṇiyā pajāya sadevamanussāya nissaṭā visaṁyuttā vippamuttā vimariyādīkatena cetasā viharanti”.
