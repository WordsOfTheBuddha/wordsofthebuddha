---
title: Anattanibbānasappāya sutta - Not-self As Suitable For Realizing Nibbāna
description: The way of practice suitable for realizing Nibbāna is to see the six sense bases and their objects as not-self.
fetter: ignorance, self-identity view, sensual desire, ill-will
tags: not-self, realization, Nibbāna, six-sense bases, feelings, pleasant, painful, neither-painful-nor-pleasant, sn, sn35-44, sn35
slug: sn35.149
---

“Nibbānasappāyaṁ vo, bhikkhave, paṭipadaṁ desessāmi. Taṁ suṇātha …pe…

katamā ca sā, bhikkhave, nibbānasappāyā paṭipadā?

Idha, bhikkhave, bhikkhu cakkhuṁ anattāti passati, rūpā anattāti passati, cakkhuviññāṇaṁ anattāti passati, cakkhusamphasso anattāti passati, yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi anattāti passati.

Sotaṁ anattāti passati, saddā anattāti passati, sotaviññāṇaṁ anattāti passati, sotasamphasso anattāti passati, yampidaṁ sotasamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi anattāti passati.

Ghānaṁ anattāti passati, gandhā anattāti passati, ghānaviññāṇaṁ anattāti passati, ghānasamphasso anattāti passati, yampidaṁ ghānasamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi anattāti passati.

Jivhā anattāti passati, rasā anattāti passati, jivhāviññāṇaṁ anattāti passati, jivhāsamphasso anattāti passati, yampidaṁ jivhāsamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi anattāti passati.

Kāyaṁ anattāti passati, phoṭṭhabbā anattāti passati, kāyaviññāṇaṁ anattāti passati, kāyasamphasso anattāti passati, yampidaṁ kāyasamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi anattāti passati.

Mano anattāti passati, dhammā anattāti passati, manoviññāṇaṁ anattāti passati, manosamphasso anattāti passati, yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi anattāti passati.

Ayaṁ kho sā, bhikkhave, nibbānasappāyā paṭipadā”ti.
