---
title: Bāhiraphassanānatta sutta - Diversity Of External Contacts
description: The Buddha describes how dependent on the diversity of elements, there arises a diversity of perceptions, intentions, contacts, sensations connected with contact, desires, fevers, quests, and acquisitions.
fetter: doubt, personal existence, sensual desire, ignorance
tags: diversity, elements, perceptions, intentions, contacts, sensations, feelings, desires, fevers, quests, acquisitions, forms, sounds, smells, tastes, physical sensations, mental objects, form element, sound element, odor element, taste element, touch element, six sense bases, sn, sn12-21, sn14
slug: sn14.9
---

Sāvatthiyaṁ viharati.

“Dhātunānattaṁ, bhikkhave, paṭicca uppajjati saññānānattaṁ,
saññānānattaṁ paṭicca uppajjati saṅkappanānattaṁ,
saṅkappanānattaṁ paṭicca uppajjati phassanānattaṁ,
phassanānattaṁ paṭicca uppajjati vedanānānattaṁ,
vedanānānattaṁ paṭicca uppajjati chandanānattaṁ,
chandanānattaṁ paṭicca uppajjati pariḷāhanānattaṁ,
pariḷāhanānattaṁ paṭicca uppajjati pariyesanānānattaṁ,
pariyesanānānattaṁ paṭicca uppajjati lābhanānattaṁ.

Katamañca, bhikkhave, dhātunānattaṁ? Rūpadhātu, saddadhātu, gandhadhātu, rasadhātu, phoṭṭhabbadhātu, dhammadhātu— idaṁ vuccati, bhikkhave, dhātunānattaṁ.

Kathañca, bhikkhave, dhātunānattaṁ paṭicca uppajjati saññānānattaṁ,
saññānānattaṁ paṭicca uppajjati saṅkappanānattaṁ,
saṅkappanānattaṁ paṭicca uppajjati phassanānattaṁ,
phassanānattaṁ paṭicca uppajjati vedanānānattaṁ,
vedanānānattaṁ paṭicca uppajjati chandanānattaṁ,
chandanānattaṁ paṭicca uppajjati pariḷāhanānattaṁ,
pariḷāhanānattaṁ paṭicca uppajjati pariyesanānānattaṁ,
pariyesanānānattaṁ paṭicca uppajjati lābhanānattaṁ?

### 1. Forms

Rūpadhātuṁ, bhikkhave, paṭicca uppajjati rūpasaññā,
rūpasaññaṁ paṭicca uppajjati rūpasaṅkappo,
rūpasaṅkappaṁ paṭicca uppajjati rūpasamphasso,
rūpasamphassaṁ paṭicca uppajjati rūpasamphassajā vedanā,
rūpasamphassajaṁ vedanaṁ paṭicca uppajjati rūpacchando,
rūpacchandaṁ paṭicca uppajjati rūpapariḷāho,
rūpapariḷāhaṁ paṭicca uppajjati rūpapariyesanā,
rūpapariyesanaṁ paṭicca uppajjati rūpalābho.

### 2. Sounds

Saddhātuṁ paṭicca uppajjati saddasaññā,
saddasaññaṁ paṭicca uppajjati saddasaṅkappo,
saddasaṅkappaṁ paṭicca uppajjati saddasamphasso,
saddasamphassaṁ paṭicca uppajjati saddasamphassajā vedanā,
saddasamphassajaṁ vedanaṁ paṭicca uppajjati saddacchando,
saddacchandaṁ paṭicca uppajjati saddapariḷāho,
saddapariḷāhaṁ paṭicca uppajjati saddapariyesanā,
saddapariyesanaṁ paṭicca uppajjati saddalābho.

### 3. Smells

Gandhadhātuṁ paṭicca uppajjati gandhasaññā,
gandhasaññaṁ paṭicca uppajjati gandhasaṅkappo,
gandhasaṅkappaṁ paṭicca uppajjati gandhasamphasso,
gandhasamphassaṁ paṭicca uppajjati gandhasamphassajā vedanā,
gandhasamphassajaṁ vedanaṁ paṭicca uppajjati gandhacchando,
gandhacchandaṁ paṭicca uppajjati gandhapariḷāho,
gandhapariḷāhaṁ paṭicca uppajjati gandhapariyesanā,
gandhapariyesanaṁ paṭicca uppajjati gandhalābho.

### 4. Tastes

Rasadhātuṁ paṭicca uppajjati rasasaññā,
rasasaññaṁ paṭicca uppajjati rasasaṅkappo,
rasasaṅkappaṁ paṭicca uppajjati rasasamphasso,
rasasamphassaṁ paṭicca uppajjati rasasamphassajā vedanā,
rasasamphassajaṁ vedanaṁ paṭicca uppajjati rasacchando,
rasacchandaṁ paṭicca uppajjati rasapariḷāho,
rasapariḷāhaṁ paṭicca uppajjati rasapariyesanā,
rasapariyesanaṁ paṭicca uppajjati rasalābho.

### 5. Tangible objects

Phoṭṭhabbadhātuṁ paṭicca uppajjati phoṭṭhabbasaññā,
phoṭṭhabbasaññaṁ paṭicca uppajjati phoṭṭhabbasaṅkappo,
phoṭṭhabbasaṅkappaṁ paṭicca uppajjati phoṭṭhabbasamphasso,
phoṭṭhabbasamphassaṁ paṭicca uppajjati phoṭṭhabbasamphassajā vedanā,
phoṭṭhabbasamphassajaṁ vedanaṁ paṭicca uppajjati phoṭṭhabbacchando,
phoṭṭhabbacchandaṁ paṭicca uppajjati phoṭṭhabbapariḷāho,
phoṭṭhabbapariḷāhaṁ paṭicca uppajjati phoṭṭhabbapariyesanā,
phoṭṭhabbapariyesanaṁ paṭicca uppajjati phoṭṭhabbalābho.

### 6. Mental Objects

Dhammadhātuṁ paṭicca uppajjati dhammasaññā,
dhammasaññaṁ paṭicca uppajjati dhammasaṅkappo,
dhammasaṅkappaṁ paṭicca uppajjati dhammasamphasso,
dhammasamphassaṁ paṭicca uppajjati dhammasamphassajā vedanā,
dhammasamphassajaṁ vedanaṁ paṭicca uppajjati dhammacchando,
dhammacchandaṁ paṭicca uppajjati dhammapariḷāho,
dhammapariḷāhaṁ paṭicca uppajjati dhammapariyesanā,
dhammapariyesanaṁ paṭicca uppajjati dhammalābho.

Evaṁ kho, bhikkhave, Dhātunānattaṁ paṭicca uppajjati saññānānattaṁ, saññānānattaṁ paṭicca uppajjati saṅkappanānattaṁ, saṅkappanānattaṁ paṭicca uppajjati phassanānattaṁ, phassanānattaṁ paṭicca uppajjati vedanānānattaṁ, vedanānānattaṁ paṭicca uppajjati chandanānattaṁ, chandanānattaṁ paṭicca uppajjati pariḷāhanānattaṁ, pariḷāhanānattaṁ paṭicca uppajjati pariyesanānānattaṁ, pariyesanānānattaṁ paṭicca uppajjati lābhanānattaṁ.
