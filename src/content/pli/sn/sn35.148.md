---
title: Dukkhanibbānasappāya sutta - Discontentment As Suitable For Realizing Nibbāna
description: The way of practice suitable for realizing Nibbāna is to see the six sense bases and their objects as sources of discontentment.
fetter: ignorance, self-identity view, sensual desire, ill will
tags: discontentment, realization, Nibbāna, six-sense bases, feelings, pleasant, painful, neither-painful-nor-pleasant, sn, sn35-44, sn35
slug: sn35.148
---

“Nibbānasappāyaṁ vo, bhikkhave, paṭipadaṁ desessāmi. Taṁ suṇātha …pe…

katamā ca sā, bhikkhave, nibbānasappāyā paṭipadā?

Idha, bhikkhave, cakkhuṁ dukkhanti passati, rūpā dukkhāti passati, cakkhuviññāṇaṁ dukkhanti passati, cakkhusamphasso dukkhoti passati, yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi dukkhanti passati.

Sotaṁ dukkhanti passati, saddā dukkhāti passati, sotaviññāṇaṁ dukkhanti passati, sotasamphasso dukkhoti passati, yampidaṁ sotasamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi dukkhanti passati.

Ghānaṁ dukkhanti passati, gandhā dukkhāti passati, ghānaviññāṇaṁ dukkhanti passati, ghānasamphasso dukkhoti passati, yampidaṁ ghānasamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi dukkhanti passati.

Jivhā dukkhāti passati, rasā dukkhāti passati, jivhāviññāṇaṁ dukkhanti passati, jivhāsamphasso dukkhoti passati, yampidaṁ jivhāsamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi dukkhanti passati.

Kāyaṁ dukkhanti passati, phoṭṭhabbā dukkhāti passati, kāyaviññāṇaṁ dukkhanti passati, kāyasamphasso dukkhoti passati, yampidaṁ kāyasamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi dukkhanti passati.

Mano dukkhoti passati, dhammā dukkhāti passati, manoviññāṇaṁ dukkhanti passati, manosamphasso dukkhoti passati, yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi dukkhanti passati.

Ayaṁ kho sā, bhikkhave, nibbānasappāyā paṭipadā”ti.
