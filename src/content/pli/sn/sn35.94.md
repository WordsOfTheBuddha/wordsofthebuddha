---
title: Adantaagutta sutta - Untamed and Unguarded
description: The six sense bases, when untamed, unguarded, unprotected, and unrestrained, lead to suffering. The Buddha contrasts this with the happiness born of restraint and offers practical guidance for cultivating it.
qualities: adventurous, non-restraint, sense restraint, aversion, passion, desire, faith, giving up
theme: cultivating discernment, wisdom
slug: sn35.94
---

Sāvatthinidānaṁ.

“Chayime, bhikkhave, phassāyatanā adantā aguttā arakkhitā asaṁvutā dukkhādhivāhā honti. Katame cha?

Cakkhu, bhikkhave, phassāyatanaṁ adantaṁ aguttaṁ arakkhitaṁ asaṁvutaṁ dukkhādhivāhaṁ hoti …pe…

jivhā, bhikkhave, phassāyatanaṁ adantaṁ aguttaṁ arakkhitaṁ asaṁvutaṁ dukkhādhivāhaṁ hoti …pe…

mano, bhikkhave, phassāyatanaṁ adantaṁ aguttaṁ arakkhitaṁ asaṁvutaṁ dukkhādhivāhaṁ hoti.

Ime kho, bhikkhave, cha phassāyatanā adantā aguttā arakkhitā asaṁvutā dukkhādhivāhā honti.

Chayime, bhikkhave, phassāyatanā sudantā suguttā surakkhitā susaṁvutā sukhādhivāhā honti. Katame cha?

Cakkhu, bhikkhave, phassāyatanaṁ sudantaṁ suguttaṁ surakkhitaṁ susaṁvutaṁ sukhādhivāhaṁ hoti …pe…

jivhā, bhikkhave, phassāyatanaṁ sudantaṁ suguttaṁ surakkhitaṁ susaṁvutaṁ sukhādhivāhaṁ hoti …pe…

mano, bhikkhave, phassāyatanaṁ sudantaṁ suguttaṁ surakkhitaṁ susaṁvutaṁ sukhādhivāhaṁ hoti.

Ime kho, bhikkhave, cha phassāyatanā sudantā suguttā surakkhitā susaṁvutā sukhādhivāhā hontī”ti.

Idamavoca bhagavā …pe… etadavoca satthā:

“Saḷeva phassāyatanāni bhikkhavo,
Asaṁvuto yattha dukkhaṁ nigacchati;
Tesañca ye saṁvaraṇaṁ avedisuṁ,
Saddhādutiyā viharantānavassutā.

Disvāna rūpāni manoramāni,
Athopi disvāna amanoramāni;
Manorame rāgapathaṁ vinodaye,
Na cāppiyaṁ meti manaṁ padosaye.

Saddañca sutvā dubhayaṁ piyāppiyaṁ,
Piyamhi sadde na samucchito siyā;
Athoppiye dosagataṁ vinodaye,
Na cāppiyaṁ meti manaṁ padosaye.

Gandhañca ghatvā surabhiṁ manoramaṁ,
Athopi ghatvā asuciṁ akantiyaṁ;
Akantiyasmiṁ paṭighaṁ vinodaye,
Chandānunīto na ca kantiye siyā.

Rasañca bhotvāna asāditañca sāduṁ,
Athopi bhotvāna asādumekadā;
Sāduṁ rasaṁ nājjhosāya bhuñje,
Virodhamāsādusu nopadaṁsaye.

Phassena phuṭṭho na sukhena majje,
Dukkhena phuṭṭhopi na sampavedhe;
Phassadvayaṁ sukhadukkhe upekkhe,
Anānuruddho aviruddha kenaci.

Papañcasaññā itarītarā narā,
Papañcayantā upayanti saññino;
Manomayaṁ gehasitañca sabbaṁ,
Panujja nekkhammasitaṁ irīyati.

Evaṁ mano chassu yadā subhāvito,
Phuṭṭhassa cittaṁ na vikampate kvaci;
Te rāgadose abhibhuyya bhikkhavo,
Bhavattha jātimaraṇassa pāragā”ti.
