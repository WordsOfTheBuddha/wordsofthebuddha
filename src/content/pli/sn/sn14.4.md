---
title: Vedanānānatta sutta - Diversity Of Sensations
description: The Buddha describes how dependent on the diversity of elements, there arises a diversity of contacts, and dependent on the diversity of contacts, there arises a diversity of sensations.
fetter: doubt, personal existence, sensual desire, ignorance
tags: diversity, elements, contacts, sensations, objects of vision, sounds, smells, tastes, physical sensations, mental objects, form element, sound element, odor element, taste element, touch element, six sense bases, sn, sn12-21, sn14
slug: sn14.4
---

Sāvatthiyaṁ viharati.

“Dhātunānattaṁ, bhikkhave, paṭicca uppajjati phassanānattaṁ, phassanānattaṁ paṭicca uppajjati vedanānānattaṁ.

Katamañca, bhikkhave, dhātunānattaṁ? Cakkhudhātu sotadhātu ghānadhātu jivhādhātu kāyadhātu manodhātu— idaṁ vuccati, bhikkhave, dhātunānattaṁ.

Kathañca, bhikkhave, dhātunānattaṁ paṭicca uppajjati phassanānattaṁ, phassanānattaṁ paṭicca uppajjati vedanānānattaṁ?

Cakkhudhātuṁ, bhikkhave, paṭicca uppajjati cakkhusamphasso, cakkhusamphassaṁ paṭicca uppajjati cakkhusamphassajā vedanā.  
Sotadhātuṁ paṭicca uppajjati sotasamphasso, sotasamphassaṁ paṭicca uppajjati sotasamphassajā vedanā.  
Ghānadhātuṁ paṭicca uppajjati ghānasamphasso, ghānasamphassaṁ paṭicca uppajjati ghānasamphassajā vedanā.  
Jivhādhātuṁ paṭicca uppajjati jivhāsamphasso, jivhāsamphassaṁ paṭicca uppajjati jivhāsamphassajā vedanā.  
Kāyadhātuṁ paṭicca uppajjati kāyasamphasso, kāyasamphassaṁ paṭicca uppajjati kāyasamphassajā vedanā.  
Manodhātuṁ paṭicca uppajjati manosamphasso, manosamphassaṁ paṭicca uppajjati manosamphassajā vedanā.

Evaṁ kho, bhikkhave, dhātunānattaṁ paṭicca uppajjati phassanānattaṁ, phassanānattaṁ paṭicca uppajjati vedanānānattan”ti.
