---
title: Pubbesambodha sutta - Before Awakening
description: Before his awakening, the Buddha reflected on the gratification, drawback, and escape in regard to the four elements of earth, water, fire, and air.
fetter: sensual desire, ignorance
tags: sn, sn12-21, sn14, elements, earth, water, fire, air, gratification, drawback, escape, investigation, practice, experience, wisdom, insight, realization, liberation
slug: sn14.31
---

Sāvatthiyaṁ viharati.

“Pubbeva me, bhikkhave, sambodhā anabhisambuddhassa bodhisattasseva sato etadahosi:

‘ko nu kho pathavīdhātuyā assādo, ko ādīnavo, kiṁ nissaraṇaṁ;
ko āpodhātuyā assādo, ko ādīnavo, kiṁ nissaraṇaṁ;
ko tejodhātuyā assādo, ko ādīnavo, kiṁ nissaraṇaṁ;
ko vāyodhātuyā assādo, ko ādīnavo, kiṁ nissaraṇan’ti?

Tassa mayhaṁ, bhikkhave, etadahosi:

‘yaṁ kho pathavīdhātuṁ paṭicca uppajjati sukhaṁ somanassaṁ, ayaṁ pathavīdhātuyā assādo; yaṁ pathavīdhātu aniccā dukkhā vipariṇāmadhammā, ayaṁ pathavīdhātuyā ādīnavo; yo pathavīdhātuyā chandarāgavinayo chandarāgappahānaṁ, idaṁ pathavīdhātuyā nissaraṇaṁ.

Yaṁ āpodhātuṁ paṭicca uppajjati sukhaṁ somanassaṁ, ayaṁ āpodhātuyā assādo; yaṁ āpodhātu aniccā dukkhā vipariṇāmadhammā, ayaṁ āpodhātuyā ādīnavo; yo āpodhātuyā chandarāgavinayo chandarāgappahānaṁ, idaṁ āpodhātuyā nissaraṇaṁ.

Yaṁ tejodhātuṁ paṭicca uppajjati sukhaṁ somanassaṁ, ayaṁ tejodhātuyā assādo; yaṁ tejodhātu aniccā dukkhā vipariṇāmadhammā, ayaṁ tejodhātuyā ādīnavo; yo tejodhātuyā chandarāgavinayo chandarāgappahānaṁ, idaṁ tejodhātuyā nissaraṇaṁ.

Yaṁ vāyodhātuṁ paṭicca uppajjati sukhaṁ somanassaṁ, ayaṁ vāyodhātuyā assādo; yaṁ vāyodhātu aniccā dukkhā vipariṇāmadhammā, ayaṁ vāyodhātuyā ādīnavo; yo vāyodhātuyā chandarāgavinayo chandarāgappahānaṁ, idaṁ vāyodhātuyā nissaraṇaṁ’.

Yāvakīvañcāhaṁ, bhikkhave, imāsaṁ catunnaṁ dhātūnaṁ evaṁ assādañca assādato ādīnavañca ādīnavato nissaraṇañca nissaraṇato yathābhūtaṁ na abbhaññāsiṁ, neva tāvāhaṁ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṁ sammāsambodhiṁ abhisambuddhoti paccaññāsiṁ.

Yato ca khvāhaṁ, bhikkhave, imāsaṁ catunnaṁ dhātūnaṁ evaṁ assādañca assādato ādīnavañca ādīnavato nissaraṇañca nissaraṇato yathābhūtaṁ abbhaññāsiṁ, athāhaṁ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṁ sammāsambodhiṁ abhisambuddhoti paccaññāsiṁ.

Ñāṇañca pana me dassanaṁ udapādi: ‘akuppā me vimutti, ayamantimā jāti, natthi dāni punabbhavo’”ti.
