---
title: Aniccanibbānasappāya sutta - Impermanent As Suitable For Realizing Nibbāna
description: The way of practice suitable for realizing Nibbāna is to see the impermanence of the six sense bases and their objects.
fetter: ignorance, self-identity view, sensual desire, ill-will
tags: impermanence, realization, Nibbāna, six-sense bases, feelings, pleasant, painful, neither-painful-nor-pleasant, sn, sn35-44, sn35
slug: sn35.147
---

“Nibbānasappāyaṁ vo, bhikkhave, paṭipadaṁ desessāmi. Taṁ suṇātha …pe…

katamā ca sā, bhikkhave, nibbānasappāyā paṭipadā?

Idha, bhikkhave, bhikkhu cakkhuṁ aniccanti passati, rūpā aniccāti passati, cakkhuviññāṇaṁ aniccanti passati, cakkhusamphasso aniccoti passati. Yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccanti passati.

Sotaṁ aniccanti passati, saddā aniccāti passati, sotaviññāṇaṁ aniccanti passati, sotasamphasso aniccoti passati, yampidaṁ sotasamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccanti passati.

Ghānaṁ aniccanti passati, gandhā aniccāti passati, ghānaviññāṇaṁ aniccanti passati, ghānasamphasso aniccoti passati, yampidaṁ ghānasamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccanti passati.

Jivhā aniccāti passati, rasā aniccāti passati, jivhāviññāṇaṁ aniccanti passati, jivhāsamphasso aniccoti passati, yampidaṁ jivhāsamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccanti passati.

Kāyaṁ aniccanti passati, phoṭṭhabbā aniccāti passati, kāyaviññāṇaṁ aniccanti passati, kāyasamphasso aniccoti passati, yampidaṁ kāyasamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccanti passati.

Mano aniccoti passati, dhammā aniccāti passati, manoviññāṇaṁ aniccanti passati, manosamphasso aniccoti passati, yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccanti passati.

Ayaṁ kho sā, bhikkhave, nibbānasappāyā paṭipadā”ti.
