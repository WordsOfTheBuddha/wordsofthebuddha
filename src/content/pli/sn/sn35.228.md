---
title: Paṭhama samudda sutta - Ocean (First)
description: The Buddha uses the simile of an ocean to describe the six sense bases and their respective objects.
theme: wisdom
qualities: wisdom
slug: sn35.228
simile: ocean
---

“‘Samuddo, samuddo’ti, bhikkhave, assutavā puthujjano bhāsati. Neso, bhikkhave, ariyassa vinaye samuddo. Mahā eso, bhikkhave, udakarāsi mahāudakaṇṇavo.

Cakkhu, bhikkhave, purisassa samuddo; tassa rūpamayo vego. Yo taṁ rūpamayaṁ vegaṁ sahati, ayaṁ vuccati, bhikkhave, atari cakkhusamuddaṁ saūmiṁ sāvaṭṭaṁ sagāhaṁ sarakkhasaṁ; tiṇṇo pāraṅgato thale tiṭṭhati brāhmaṇo.

Sotaṁ, bhikkhave, purisassa samuddo; tassa saddamayo vego. Yo taṁ saddamayaṁ vegaṁ sahati, ayaṁ vuccati, bhikkhave, atari sotasamuddaṁ saūmiṁ sāvaṭṭaṁ sagāhaṁ sarakkhasaṁ; tiṇṇo pāraṅgato thale tiṭṭhati brāhmaṇo.

Ghānaṁ, bhikkhave, purisassa samuddo; tassa gandhamayo vego. Yo taṁ gandhamayaṁ vegaṁ sahati, ayaṁ vuccati, bhikkhave, atari ghānasamuddaṁ saūmiṁ sāvaṭṭaṁ sagāhaṁ sarakkhasaṁ; tiṇṇo pāraṅgato thale tiṭṭhati brāhmaṇo.

Jivhā, bhikkhave, purisassa samuddo; tassa rasamayo vego. Yo taṁ rasamayaṁ vegaṁ sahati, ayaṁ vuccati, bhikkhave, atari jivhāsamuddaṁ saūmiṁ sāvaṭṭaṁ sagāhaṁ sarakkhasaṁ; tiṇṇo pāraṅgato thale tiṭṭhati brāhmaṇo.

Kāyo, bhikkhave, purisassa samuddo; tassa phoṭṭhabbamayo vego. Yo taṁ phoṭṭhabbamayaṁ vegaṁ sahati, ayaṁ vuccati, bhikkhave, atari kāyasamuddaṁ saūmiṁ sāvaṭṭaṁ sagāhaṁ sarakkhasaṁ; tiṇṇo pāraṅgato thale tiṭṭhati brāhmaṇo.

Mano, bhikkhave, purisassa samuddo; tassa dhammamayo vego. Yo taṁ dhammamayaṁ vegaṁ sahati, ayaṁ vuccati, bhikkhave, atari manosamuddaṁ saūmiṁ sāvaṭṭaṁ sagāhaṁ sarakkhasaṁ; tiṇṇo pāraṅgato thale tiṭṭhati brāhmaṇo”ti.

Idamavoca bhagavā. Idaṁ vatvāna sugato athāparaṁ etadavoca satthā:

“Yo imaṁ samuddaṁ sagāhaṁ sarakkhasaṁ,
Saūmiṁ sāvaṭṭaṁ sabhayaṁ duttaraṁ accatari;
Sa vedagū vusitabrahmacariyo,
Lokantagū pāragatoti vuccatī”ti.
