---
title: Putta sutta - Son
description: The Buddha shares that it is not easy to find a being who has not been your son at some point over the long span of time of cyclic existence.
fetter: ignorance
tags: sn, sn12-21, sn15, cyclic existence, ignorance, craving, son, suffering, agony, calamity, cemetery, disenchantment, detachment, liberation
slug: sn15.18
---

Sāvatthiyaṁ viharati.

“Anamataggoyaṁ, bhikkhave, saṁsāro. Pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. Na so, bhikkhave, satto sulabharūpo yo naputtabhūtapubbo iminā dīghena addhunā.

Taṁ kissa hetu? Anamataggoyaṁ, bhikkhave, saṁsāro. Pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. Evaṁ dīgharattaṁ vo, bhikkhave, dukkhaṁ paccanubhūtaṁ tibbaṁ paccanubhūtaṁ byasanaṁ paccanubhūtaṁ, kaṭasī vaḍḍhitā. Yāvañcidaṁ, bhikkhave, alameva sabbasaṅkhāresu nibbindituṁ, alaṁ virajjituṁ, alaṁ vimuccitun”ti.
