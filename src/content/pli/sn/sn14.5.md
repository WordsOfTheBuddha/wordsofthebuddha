---
title: Dutiya vedanānānatta sutta - Diversity Of Sensations (Second)
description: The Buddha describes how dependent on the diversity of elements, there arises a diversity of contacts, and dependent on the diversity of contacts, there arises a diversity of sensations. However, diversity of contacts does not arise dependent on the diversity of sensations, and diversity of elements does not arise dependent on the diversity of contacts.
fetter: doubt, personal existence, ignorance
tags: diversity, elements, contacts, sensations, objects of vision, sounds, smells, tastes, physical sensations, mental objects, form element, sound element, odor element, taste element, touch element, six sense bases, sn, sn12-21, sn14
slug: sn14.5
---

Sāvatthiyaṁ viharati.

“Dhātunānattaṁ, bhikkhave, paṭicca uppajjati phassanānattaṁ,
phassanānattaṁ paṭicca uppajjati vedanānānattaṁ,
no vedanānānattaṁ paṭicca uppajjati phassanānattaṁ,
no phassanānattaṁ paṭicca uppajjati dhātunānattaṁ.

Katamañca, bhikkhave, dhātunānattaṁ? Cakkhudhātu sotadhātu ghānadhātu jivhādhātu kāyadhātu manodhātu— idaṁ vuccati, bhikkhave, dhātunānattaṁ.

Kathañca, bhikkhave, dhātunānattaṁ paṭicca uppajjati phassanānattaṁ,
phassanānattaṁ paṭicca uppajjati vedanānānattaṁ,
no vedanānānattaṁ paṭicca uppajjati phassanānattaṁ,
no phassanānattaṁ paṭicca uppajjati dhātunānattaṁ?

### 1. Objects of vision

Cakkhudhātuṁ, bhikkhave, paṭicca uppajjati cakkhusamphasso,  
cakkhusamphassaṁ paṭicca uppajjati cakkhusamphassajā vedanā,  
no cakkhusamphassajaṁ vedanaṁ paṭicca uppajjati cakkhusamphasso,  
no cakkhusamphassaṁ paṭicca uppajjati cakkhudhātu.

### 2. Sounds

Sotadhātuṁ paṭicca uppajjati sotasamphasso,  
sotasamphassaṁ paṭicca uppajjati sotasamphassajā vedanā,  
no sotasamphassajaṁ vedanaṁ paṭicca uppajjati sotasamphasso,  
no sotasamphassaṁ paṭicca uppajjati sotadhātu.

### 3. Smells

Ghānadhātuṁ paṭicca uppajjati ghānasamphasso,  
ghānasamphassaṁ paṭicca uppajjati ghānasamphassajā vedanā,  
no ghānasamphassajaṁ vedanaṁ paṭicca uppajjati ghānasamphasso,  
no ghānasamphassaṁ paṭicca uppajjati ghānadhātu.

### 4. Tastes

Jivhādhātuṁ paṭicca uppajjati jivhāsamphasso,  
jivhāsamphassaṁ paṭicca uppajjati jivhāsamphassajā vedanā,  
no jivhāsamphassajaṁ vedanaṁ paṭicca uppajjati jivhāsamphasso,  
no jivhāsamphassaṁ paṭicca uppajjati jivhādhātu.

### 5. Physical sensations

Kāyadhātuṁ paṭicca uppajjati kāyasamphasso,  
kāyasamphassaṁ paṭicca uppajjati kāyasamphassajā vedanā,  
no kāyasamphassajaṁ vedanaṁ paṭicca uppajjati kāyasamphasso,  
no kāyasamphassaṁ paṭicca uppajjati kāyadhātu.

### 6. Mental Objects

Manodhātuṁ paṭicca uppajjati manosamphasso,  
manosamphassaṁ paṭicca uppajjati manosamphassajā vedanā,  
no manosamphassajaṁ vedanaṁ paṭicca uppajjati manosamphasso,  
no manosamphassaṁ paṭicca uppajjati manodhātu.

Evaṁ kho, bhikkhave, dhātunānattaṁ paṭicca uppajjati phassanānattaṁ, phassanānattaṁ paṭicca uppajjati vedanānānattaṁ, no vedanānānattaṁ paṭicca uppajjati phassanānattaṁ, no phassanānattaṁ paṭicca uppajjati dhātunānattan”ti.
