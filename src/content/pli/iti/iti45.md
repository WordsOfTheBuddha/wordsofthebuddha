---
title: Paṭisallāna sutta - Seclusion
description: The Buddha instructs to dwell in seclusion, enjoying solitude, being devoted to tranquility of mind, meditating with diligence, being endowed with discernment, practicing in an empty dwelling.
qualities: solitude, tranquility, cultivation, discernment
theme: inspiration
slug: iti45
---

Vuttañhetaṁ bhagavatā vuttamarahatāti me sutaṁ:

“Paṭisallānārāmā, bhikkhave, viharatha paṭisallānaratā, ajjhattaṁ cetosamathamanuyuttā, anirākatajjhānā, vipassanāya samannāgatā, brūhetāro suññāgārānaṁ. Paṭisallānārāmānaṁ, bhikkhave, viharataṁ paṭisallānaratānaṁ ajjhattaṁ cetosamathamanuyuttānaṁ anirākatajjhānānaṁ vipassanāya samannāgatānaṁ brūhetānaṁ suññāgārānaṁ dvinnaṁ phalānaṁ aññataraṁ phalaṁ pāṭikaṅkhaṁ—diṭṭheva dhamme aññā, sati vā upādisese anāgāmitā”ti.

Etamatthaṁ bhagavā avoca. Tatthetaṁ iti vuccati:

“Ye santacittā nipakā,
satimanto ca jhāyino;
Sammā dhammaṁ vipassanti,
kāmesu anapekkhino.

Appamādaratā santā,
pamāde bhayadassino;
Abhabbā parihānāya,
nibbānasseva santike”ti.

Ayampi attho vutto bhagavatā, iti me sutanti.
