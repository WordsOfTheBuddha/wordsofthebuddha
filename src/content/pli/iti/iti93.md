---
title: Aggi sutta - Fires
description: The Buddha describes the fires of passion, hatred, and delusion which consume beings who cling to a self. The wise cool these flames with wisdom, loving-kindness, and perceiving unattractiveness.
qualities: passion, aversion, anger, delusion, personal existence, recognition of unattractiveness, loving-kindness, wisdom, continuous effort
theme: inspiration, wisdom
slug: iti93
---

Vuttañhetaṁ bhagavatā vuttamarahatāti me sutaṁ:

“Tayome, bhikkhave, aggī. Katame tayo? Rāgaggi, dosaggi, mohaggi— ime kho, bhikkhave, tayo aggī”ti.

Etamatthaṁ bhagavā avoca. Tatthetaṁ iti vuccati:

“Rāgaggi dahati macce,
ratte kāmesu mucchite;
Dosaggi pana byāpanne,
nare pāṇātipātino.

Mohaggi pana sammūḷhe,
ariyadhamme akovide;
Ete aggī ajānantā,
sakkāyābhiratā pajā.

Te vaḍḍhayanti nirayaṁ,
tiracchānañca yoniyo;
Asuraṁ pettivisayaṁ,
amuttā mārabandhanā.

Ye ca rattindivā yuttā,
sammāsambuddhasāsane;
Te nibbāpenti rāgaggiṁ,
niccaṁ asubhasaññino.

Dosaggiṁ pana mettāya,
nibbāpenti naruttamā;
Mohaggiṁ pana paññāya,
yāyaṁ nibbedhagāminī.

Te nibbāpetvā nipakā,
rattindivamatanditā;
Asesaṁ parinibbanti,
asesaṁ dukkhamaccaguṁ.

Ariyaddasā vedaguno,
sammadaññāya paṇḍitā;
Jātikkhayamabhiññāya,
nāgacchanti punabbhavan”ti.

Ayampi attho vutto bhagavatā, iti me sutanti.
