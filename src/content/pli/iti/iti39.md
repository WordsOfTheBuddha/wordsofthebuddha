---
title: Desanā sutta - Teaching
description: The Blessed One explains the two principles of explaining the Dhamma - 1) 'See evil as evil' and 2) 'Having seen evil as evil, become disenchanted with it, become detached from it, and be released from it.'
qualities: vision, harm, disenchantment, dispassion, liberation, recollection of the Buddha, ending
theme: principle, recollection of the Buddha
fetter: ignorance
tags: Dhamma, evil, disenchantment, detachment, release, iti, iti28-49
slug: iti39
---

Vuttañhetaṁ bhagavatā vuttamarahatāti me sutaṁ:

“Tathāgatassa, bhikkhave, arahato sammāsambuddhassa dve dhammadesanā pariyāyena bhavanti. Katamā dve? ‘Pāpaṁ pāpakato passathā’ti— ayaṁ paṭhamā dhammadesanā; ‘pāpaṁ pāpakato disvā tattha nibbindatha virajjatha vimuccathā’ti— ayaṁ dutiyā dhammadesanā. Tathāgatassa, bhikkhave, arahato sammāsambuddhassa imā dve dhammadesanā pariyāyena bhavantī”ti.

Etamatthaṁ bhagavā avoca. Tatthetaṁ iti vuccati:

“Tathāgatassa buddhassa,
sabbabhūtānukampino;
Pariyāyavacanaṁ passa,
dve ca dhammā pakāsitā.

Pāpakaṁ passatha cetaṁ,
tattha cāpi virajjatha;
Tato virattacittāse,
dukkhassantaṁ karissathā”ti.

Ayampi attho vutto bhagavatā, iti me sutanti.
