---
title: Dhātu sutta - Elements
description: The Buddha describes the three elements - 1) form element, 2) formless element, and 3) element of cessation.
qualities: complete comprehension, giving up, sorrow-free
theme: wisdom, principle
fetter: sensual desire,desire for fine-material existence,desire for immaterial existence,ignorance
tags: form, formless, cessation, elements, Nibbāna, deathless, death, attachment, relinquishment, acquisitions, taints, Buddha, sorrow-free, unblemished, iti, iti50-99
slug: iti51
---

Vuttañhetaṁ bhagavatā vuttamarahatāti me sutaṁ:

“Tisso imā, bhikkhave, dhātuyo. Katamā tisso? Rūpadhātu, arūpadhātu, nirodhadhātu—imā kho, bhikkhave, tisso dhātuyo”ti.

Etamatthaṁ bhagavā avoca. Tatthetaṁ iti vuccati:

“Rūpadhātuṁ pariññāya,
āruppesu asaṇṭhitā;
Nirodhe ye vimuccanti,
te janā maccuhāyino.

Kāyena amataṁ dhātuṁ,
phusayitvā nirūpadhiṁ;
Upadhippaṭinissaggaṁ,
sacchikatvā anāsavo;
Deseti sammāsambuddho,
asokaṁ virajaṁ padan”ti.

Ayampi attho vutto bhagavatā, iti me sutanti.
