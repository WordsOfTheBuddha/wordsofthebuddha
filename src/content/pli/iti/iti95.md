---
title: Kāmūpapatti sutta - Rebirths in the Sensual Realm
description: The Buddha describes three kinds of beings who partake in sensual pleasures - 1) those who enjoy what is presently available, 2) those who delight in their own creations, and 3) those who wield power over the creations of others.
qualities: sensual desire, wisdom
theme: inspiration, wisdom
slug: iti95
---

Vuttañhetaṁ bhagavatā vuttamarahatāti me sutaṁ:

“Tisso imā, bhikkhave, kāmūpapattiyo. Katamā tisso? Paccupaṭṭhitakāmā, nimmānaratino, paranimmitavasavattino—imā kho, bhikkhave, tisso kāmūpapattiyo”ti.

Etamatthaṁ bhagavā avoca. Tatthetaṁ iti vuccati:

“Paccupaṭṭhitakāmā ca,
ye devā vasavattino;
Nimmānaratino devā,
ye caññe kāmabhogino;
Itthabhāvaññathābhāvaṁ,
saṁsāraṁ nātivattare.

Etamādīnavaṁ ñatvā,
kāmabhogesu paṇḍito;
Sabbe pariccaje kāme,
ye dibbā ye ca mānusā.

Piyarūpasātagadhitaṁ,
chetvā sotaṁ duraccayaṁ;
Asesaṁ parinibbanti,
asesaṁ dukkhamaccaguṁ.

Ariyaddasā vedaguno,
sammadaññāya paṇḍitā;
Jātikkhayamabhiññāya,
nāgacchanti punabbhavan”ti.

Ayampi attho vutto bhagavatā, iti me sutanti.
