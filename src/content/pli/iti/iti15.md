---
title: Taṇhāsaṁyojana sutta - Fettered By Craving
description: The Buddha describes craving as the single fetter by which beings are bound that causes them to wander and transmigrate for a long time.
fetter: sensual desire
tags: craving, suffering, transmigration, iti
slug: iti15
---

Vuttañhetaṁ bhagavatā vuttamarahatāti me sutaṁ:

“Nāhaṁ, bhikkhave, aññaṁ ekasaṁyojanampi samanupassāmi yena saṁyojanena saṁyuttā sattā dīgharattaṁ sandhāvanti saṁsaranti yathayidaṁ, bhikkhave, taṇhāsaṁyojanaṁ. Taṇhāsaṁyojanena hi, bhikkhave, saṁyuttā sattā dīgharattaṁ sandhāvanti saṁsarantī”ti.

Etamatthaṁ bhagavā avoca. Tatthetaṁ iti vuccati:

“Taṇhādutiyo puriso,
dīghamaddhāna saṁsaraṁ;
Itthabhāvaññathābhāvaṁ,
saṁsāraṁ nātivattati.

Etamādīnavaṁ ñatvā,
Taṇhaṁ dukkhassa sambhavaṁ;
Vītataṇho anādāno,
Sato bhikkhu paribbaje”ti.

Ayampi attho vutto bhagavatā, iti me sutanti.
