---
title: Kuha sutta - Deceitful
description: The Buddha describes the qualities of true disciples, and those who do not grow in the Dhamma.
qualities: hypocrisy, stubbornness, wrong speech, conceit, distraction, sincerity, right speech, humility, collectedness
theme: cultivating discernment, inspiration
slug: iti108
---

Vuttañhetaṁ bhagavatā vuttamarahatāti me sutaṁ:

“Ye keci, bhikkhave, bhikkhū kuhā thaddhā lapā siṅgī unnaḷā asamāhitā, na me te, bhikkhave, bhikkhū māmakā. Apagatā ca te, bhikkhave, bhikkhū imasmā dhammavinayā; na ca te imasmiṁ dhammavinaye vuddhiṁ virūḷhiṁ vepullaṁ āpajjanti. Ye ca kho, bhikkhave, bhikkhū nikkuhā nillapā dhīrā atthaddhā susamāhitā, te kho me, bhikkhave, bhikkhū māmakā. Anapagatā ca te, bhikkhave, bhikkhū imasmā dhammavinayā; te ca imasmiṁ dhammavinaye vuddhiṁ virūḷhiṁ vepullaṁ āpajjantī”ti.

Etamatthaṁ bhagavā avoca. Tatthetaṁ iti vuccati:

“Kuhā thaddhā lapā siṅgī,
unnaḷā asamāhitā;
Na te dhamme virūhanti,
sammāsambuddhadesite.

Nikkuhā nillapā dhīrā,
atthaddhā susamāhitā;
Te ve dhamme virūhanti,
sammāsambuddhadesite”ti.

Ayampi attho vutto bhagavatā, iti me sutanti.
