---
title: Asubhānupassī sutta - Contemplating Unattractiveness
description: The Buddha advises to 1) dwell contemplating the unattractive nature of the body, 2) establish mindfulness as the first priority while breathing in and out, and 3) observe impermanence in all conditioned phenomena.
qualities: recognition of impermanence, mindfulness, passion, contemplation, ignorance, insight
theme: training guideline, wisdom
slug: iti85
---

Vuttañhetaṁ bhagavatā vuttamarahatāti me sutaṁ:

“Asubhānupassī, bhikkhave, kāyasmiṁ viharatha; ānāpānassati ca vo ajjhattaṁ parimukhaṁ sūpaṭṭhitā hotu; sabbasaṅkhāresu aniccānupassino viharatha.

Asubhānupassīnaṁ, bhikkhave, kāyasmiṁ viharataṁ yo subhāya dhātuyā rāgānusayo so pahīyati. Ānāpānassatiyā ajjhattaṁ parimukhaṁ sūpaṭṭhititāya ye bāhirā vitakkāsayā vighātapakkhikā, te na honti. Sabbasaṅkhāresu aniccānupassīnaṁ viharataṁ yā avijjā sā pahīyati, yā vijjā sā uppajjatī”ti.

Etamatthaṁ bhagavā avoca. Tatthetaṁ iti vuccati:

“Asubhānupassī kāyasmiṁ,
ānāpāne paṭissato;
Sabbasaṅkhārasamathaṁ,
passaṁ ātāpi sabbadā.

Sa ve sammaddaso bhikkhu,
yato tattha vimuccati;
Abhiññāvosito santo,
sa ve yogātigo munī”ti.

Ayampi attho vutto bhagavatā, iti me sutanti.
