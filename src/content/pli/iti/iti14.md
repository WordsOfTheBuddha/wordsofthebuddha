---
title: Avijjānīvaraṇa sutta - Barrier Of Ignorance
description: The Buddha describes the barrier of ignorance as the most significant obstruction, by which beings continue wandering on in cyclic existence.
qualities: ignorance, delusion
theme: principle
fetter: ignorance
tags: ignorance, delusion, illusion, misapprehension, distorted view, iti
slug: iti14
---

Vuttañhetaṁ bhagavatā vuttamarahatāti me sutaṁ:

“Nāhaṁ, bhikkhave, aññaṁ ekanīvaraṇampi samanupassāmi yena nīvaraṇena nivutā pajā dīgharattaṁ sandhāvanti saṁsaranti yathayidaṁ, bhikkhave, avijjānīvaraṇaṁ. Avijjānīvaraṇena hi, bhikkhave, nivutā pajā dīgharattaṁ sandhāvanti saṁsarantī”ti.

Etamatthaṁ bhagavā avoca. Tatthetaṁ iti vuccati:

“Natthañño ekadhammopi,
yenevaṁ nivutā pajā;
Saṁsaranti ahorattaṁ,
yathā mohena āvutā.

Ye ca mohaṁ pahantvāna,
tamokhandhaṁ padālayuṁ;
Na te puna saṁsaranti,
hetu tesaṁ na vijjatī”ti.

Ayampi attho vutto bhagavatā, iti me sutanti.
