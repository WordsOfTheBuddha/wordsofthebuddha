---
title: Sukhavihāra sutta - Contented Abiding
description: A bhikkhu endowed with the two qualities of guarding the sense faculties and moderation in eating lives happily in this very life and after death, a good destination is expected.
fetter: ignorance
tags: contentment, guarding, sense bases, sense faculties, moderation, eating, happiness, ease, iti
slug: iti29
---

Vuttañhetaṁ bhagavatā vuttamarahatāti me sutaṁ:

“Dvīhi, bhikkhave, dhammehi samannāgato bhikkhu diṭṭheva dhamme sukhaṁ viharati avighātaṁ anupāyāsaṁ apariḷāhaṁ; kāyassa bhedā paraṁ maraṇā sugati pāṭikaṅkhā. Katamehi dvīhi? Indriyesu guttadvāratāya ca, bhojane mattaññutāya ca. Imehi kho, bhikkhave, dvīhi dhammehi samannāgato bhikkhu diṭṭheva dhamme sukhaṁ viharati avighātaṁ anupāyāsaṁ apariḷāhaṁ; kāyassa bhedā paraṁ maraṇā sugati pāṭikaṅkhā”ti.

Etamatthaṁ bhagavā avoca. Tatthetaṁ iti vuccati:

“Cakkhu sotañca ghānañca,
jivhā kāyo tathā mano;
Etāni yassa dvārāni,
suguttāni ca bhikkhuno.

Bhojanamhi ca mattaññū,
indriyesu ca saṁvuto;
Kāyasukhaṁ cetosukhaṁ,
sukhaṁ so adhigacchati.

Aḍayhamānena kāyena,
Aḍayhamānena cetasā;
Divā vā yadi vā rattiṁ,
Sukhaṁ viharati tādiso”ti.

Ayampi attho vutto bhagavatā, iti me sutanti.
