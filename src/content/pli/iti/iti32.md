---
title: Paṭhama sīla sutta - Ethical Conduct (First)
description: Endowed with the mental qualities of harmful conduct and views, one is reborn in hell.
qualities: lack of principles, wrong view, lack of discernment
theme: wisdom, principle
fetter: personal existence, conceit, ignorance
tags: ethical conduct, virtue, wrong view, harm, hell, rebirth, personal existence, conceit, ignorance, iti, iti28-49
slug: iti32
---

Vuttañhetaṁ bhagavatā vuttamarahatāti me sutaṁ:

“Dvīhi, bhikkhave, dhammehi samannāgato puggalo yathābhataṁ nikkhitto evaṁ niraye. Katamehi dvīhi? Pāpakena ca sīlena, pāpikāya ca diṭṭhiyā. Imehi kho, bhikkhave, dvīhi dhammehi samannāgato puggalo yathābhataṁ nikkhitto evaṁ niraye”ti.

Etamatthaṁ bhagavā avoca. Tatthetaṁ iti vuccati:

“Pāpakena ca sīlena,
pāpikāya ca diṭṭhiyā;
Etehi dvīhi dhammehi,
yo samannāgato naro;
Kāyassa bhedā duppañño,
nirayaṁ sopapajjatī”ti.

Ayampi attho vutto bhagavatā, iti me sutanti.
