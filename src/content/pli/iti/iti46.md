---
title: Sikkhānisaṁsa sutta - With Training as Benefit
description: The Buddha advises to live with training as the benefit, wisdom as the north star, liberation as the essence, ruled by mindfulness.
qualities: diligence, wisdom, mindfulness, liberation
theme: inspiration, wisdom
slug: iti46
---

Vuttañhetaṁ bhagavatā vuttamarahatāti me sutaṁ:

“Sikkhānisaṁsā, bhikkhave, viharatha paññuttarā vimuttisārā satādhipateyyā. Sikkhānisaṁsānaṁ, bhikkhave, viharataṁ paññuttarānaṁ vimuttisārānaṁ satādhipateyyānaṁ dvinnaṁ phalānaṁ aññataraṁ phalaṁ pāṭikaṅkhaṁ—diṭṭheva dhamme aññā, sati vā upādisese anāgāmitā”ti.

Etamatthaṁ bhagavā avoca. Tatthetaṁ iti vuccati:

“Paripuṇṇasikkhaṁ apahānadhammaṁ,
Paññuttaraṁ jātikhayantadassiṁ;
Taṁ ve muniṁ antimadehadhāriṁ,
Mārañjahaṁ brūmi jarāya pāraguṁ.

Tasmā sadā jhānaratā samāhitā,
Ātāpino jātikhayantadassino;
Māraṁ sasenaṁ abhibhuyya bhikkhavo,
Bhavatha jātimaraṇassa pāragā”ti.

Ayampi attho vutto bhagavatā, iti me sutanti.
