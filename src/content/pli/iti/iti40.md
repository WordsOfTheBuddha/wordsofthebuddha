---
title: Vijjā sutta - Wisdom
description: Ignorance is the forerunner in the arising of unwholesome qualities, and wisdom is the forerunner in the arising of wholesome qualities.
qualities: ignorance, shamelessness, moral recklessness, wisdom, conscience, fear of wrongdoing, craving, greed, contempt
theme: cultivating discernment, wisdom
fetter: ignorance, sensual desire
tags: ignorance, unwholesome, wholesome, conscience, fear of wrongdoing, wisdom, sense of shame, respect, craving, greed, grasping, shamelessness, moral recklessness, iti, iti28-49
slug: iti40
commentary: |
  A related teaching is at [SN 45.1 Avijjā Sutta - Ignorance](/sn45.1).
---

Vuttañhetaṁ bhagavatā vuttamarahatāti me sutaṁ:

“Avijjā, bhikkhave, pubbaṅgamā akusalānaṁ dhammānaṁ samāpattiyā anvadeva ahirikaṁ anottappaṁ; vijjā ca kho, bhikkhave, pubbaṅgamā kusalānaṁ dhammānaṁ samāpattiyā anvadeva hirottappan”ti.

Etamatthaṁ bhagavā avoca. Tatthetaṁ iti vuccati:

“Yā kācimā duggatiyo,
asmiṁ loke paramhi ca;
Avijjāmūlikā sabbā,
icchālobhasamussayā.

Yato ca hoti pāpiccho,
ahirīko anādaro;
Tato pāpaṁ pasavati,
apāyaṁ tena gacchati.

Tasmā chandañca lobhañca,
avijjañca virājayaṁ;
Vijjaṁ uppādayaṁ bhikkhu,
sabbā duggatiyo jahe”ti.

Ayampi attho vutto bhagavatā, iti me sutanti.
