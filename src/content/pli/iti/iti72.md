---
title: Nissaraṇiya sutta - Escape
description: The Buddha describes the three elements of escape - renunciation, formless existence and cessation.
qualities: giving up, formless, ending
theme: wisdom, directly knowing
slug: iti72
---

Vuttañhetaṁ bhagavatā vuttamarahatāti me sutaṁ:

“Tisso imā, bhikkhave, nissaraṇiyā dhātuyo. Katamā tisso? Kāmānametaṁ nissaraṇaṁ yadidaṁ nekkhammaṁ, rūpānametaṁ nissaraṇaṁ yadidaṁ āruppaṁ, yaṁ kho pana kiñci bhūtaṁ saṅkhataṁ paṭiccasamuppannaṁ nirodho tassa nissaraṇaṁ—imā kho, bhikkhave, tisso nissaraṇiyā dhātuyo”ti.

Etamatthaṁ bhagavā avoca. Tatthetaṁ iti vuccati:

“Kāmanissaraṇaṁ ñatvā,
rūpānañca atikkamaṁ;
Sabbasaṅkhārasamathaṁ,
phusaṁ ātāpi sabbadā.

Sa ve sammaddaso bhikkhu,
yato tattha vimuccati;
Abhiññāvosito santo,
sa ve yogātigo munī”ti.

Ayampi attho vutto bhagavatā, iti me sutanti.
