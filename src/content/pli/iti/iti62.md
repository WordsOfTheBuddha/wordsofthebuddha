---
title: Indriya sutta - Mental Faculties
description: The Buddha describes the three mental faculties - the faculty that senses ‘I will know the unknown,’ the faculty of awakening, and the faculty of one who is awakened.
qualities: tranquility, equanimity
theme: principle
slug: iti62
---

Vuttañhetaṁ bhagavatā vuttamarahatāti me sutaṁ:

“Tīṇimāni, bhikkhave, indriyāni. Katamāni tīṇi? Anaññātaññassāmītindriyaṁ, aññindriyaṁ, aññātāvindriyaṁ—imāni kho, bhikkhave, tīṇi indriyānī”ti.

Etamatthaṁ bhagavā avoca. Tatthetaṁ iti vuccati:

“Sekhassa sikkhamānassa,
ujumaggānusārino;
Khayasmiṁ paṭhamaṁ ñāṇaṁ,
tato aññā anantarā.

Tato aññāvimuttassa,
ñāṇaṁ ve hoti tādino;
Akuppā me vimuttīti,
bhavasaṁyojanakkhayā.

Sa ve indriyasampanno,
santo santipade rato;
Dhāreti antimaṁ dehaṁ,
jetvā māraṁ savāhinin”ti.

Ayampi attho vutto bhagavatā, iti me sutanti.
