---
title: Dutiyasīla sutta - Ethical Conduct (Second)
description: Endowed with the mental qualities of auspicious conduct and views, one is reborn in heaven.
fetter: personal existence, conceit, ignorance
tags: ethical conduct, virtue, auspicious, right view, rebirth, heaven, personal existence, conceit, ignorance, iti, iti28-49
slug: iti33
---

Vuttañhetaṁ bhagavatā vuttamarahatāti me sutaṁ:

“Dvīhi, bhikkhave, dhammehi samannāgato puggalo yathābhataṁ nikkhitto evaṁ sagge. Katamehi dvīhi? Bhaddakena ca sīlena, bhaddikāya ca diṭṭhiyā. Imehi kho, bhikkhave, dvīhi dhammehi samannāgato puggalo yathābhataṁ nikkhitto evaṁ sagge”ti.

Etamatthaṁ bhagavā avoca. Tatthetaṁ iti vuccati:

“Bhaddakena ca sīlena,
bhaddikāya ca diṭṭhiyā;
Etehi dvīhi dhammehi,
yo samannāgato naro;
Kāyassa bhedā sappañño,
saggaṁ so upapajjatī”ti.

Ayampi attho vutto bhagavatā, iti me sutanti.