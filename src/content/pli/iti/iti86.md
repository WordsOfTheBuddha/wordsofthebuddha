---
title: Dhammānudhammapaṭipanna sutta - Practicing in Accordance with the Dhamma
description: It is natural for a practitioner practicing in accordance with the Dhamma to speak and think only in terms of the Dhamma, not in terms of what is not the Dhamma.
qualities: recollection of the Dhamma, tranquility
theme: wisdom, principle
slug: iti86
---

Vuttañhetaṁ bhagavatā vuttamarahatāti me sutaṁ:

“Dhammānudhammapaṭipannassa bhikkhuno ayamanudhammo hoti veyyākaraṇāya— dhammānudhammapaṭipannoyanti bhāsamāno dhammaññeva bhāsati no adhammaṁ, vitakkayamāno vā dhammavitakkaññeva vitakketi no adhammavitakkaṁ, tadubhayaṁ vā pana abhinivajjetvā upekkhako viharati sato sampajāno”ti.

Etamatthaṁ bhagavā avoca. Tatthetaṁ iti vuccati:

“Dhammārāmo dhammarato,
dhammaṁ anuvicintayaṁ;
Dhammaṁ anussaraṁ bhikkhu,
saddhammā na parihāyati.

Caraṁ vā yadi vā tiṭṭhaṁ,
nisinno uda vā sayaṁ;
Ajjhattaṁ samayaṁ cittaṁ,
santimevādhigacchatī”ti.

Ayampi attho vutto bhagavatā, iti me sutanti.