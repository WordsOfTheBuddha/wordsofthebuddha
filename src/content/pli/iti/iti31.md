---
title: Atapanīya sutta - Not Causing Remorse
description: A person who has done good, has done what is wholesome, has protected others from fear, has not done evil, has not done cruelty, and has not done misdeeds, does not feel remorse.
qualities: wholesome
theme: wisdom, principle
fetter: restlessness
tags: remorse, unwholesome, wholesome, evil, cruelty, misdeeds, heaven, iti, iti28-49
slug: iti31
---

Vuttañhetaṁ bhagavatā vuttamarahatāti me sutaṁ:

“Dveme, bhikkhave, dhammā atapanīyā. Katame dve? Idha, bhikkhave, ekacco katakalyāṇo hoti, katakusalo, katabhīruttāṇo, akatapāpo, akataluddo, akatakibbiso. So ‘kataṁ me kalyāṇan’tipi na tappati, ‘akataṁ me pāpan’tipi na tappati. Ime kho, bhikkhave, dve dhammā atapanīyā”ti.

Etamatthaṁ bhagavā avoca. Tatthetaṁ iti vuccati:

“Kāyaduccaritaṁ hitvā,
vacīduccaritāni ca;
Manoduccaritaṁ hitvā,
yañcaññaṁ dosasañhitaṁ.

Akatvākusalaṁ kammaṁ,
katvāna kusalaṁ bahuṁ;
Kāyassa bhedā sappañño,
saggaṁ so upapajjatī”ti.

Ayampi attho vutto bhagavatā, iti me sutanti.
