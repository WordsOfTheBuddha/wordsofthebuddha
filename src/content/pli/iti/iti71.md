---
title: Sammādiṭṭhika sutta - Who Has Right View
description: The Buddha shares the consequences of holding on to right views and acting upon them based on his direct knowledge.
fetter: doubt, adherence to rules and observances, ignorance
tags: right view, good conduct, wise, heaven, iti, iti50-99
slug: iti71
---

Vuttañhetaṁ bhagavatā vuttamarahatāti me sutaṁ:

“Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā. Te kāyassa bhedā paraṁ maraṇā sugatiṁ saggaṁ lokaṁ upapannā.

Taṁ kho panāhaṁ, bhikkhave, nāññassa samaṇassa vā brāhmaṇassa vā sutvā vadāmi. Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā. Te kāyassa bhedā paraṁ maraṇā sugatiṁ saggaṁ lokaṁ upapannā. Api ca, bhikkhave, yadeva sāmaṁ ñātaṁ sāmaṁ diṭṭhaṁ sāmaṁ viditaṁ tadevāhaṁ vadāmi.

Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā. Te kāyassa bhedā paraṁ maraṇā sugatiṁ saggaṁ lokaṁ upapannā”ti.

Etamatthaṁ bhagavā avoca. Tatthetaṁ iti vuccati:

“Sammā manaṁ paṇidhāya,
sammā vācañca bhāsiya;
Sammā kammāni katvāna,
kāyena idha puggalo.

Bahussuto puññakaro,
appasmiṁ idha jīvite;
Kāyassa bhedā sappañño,
saggaṁ so upapajjatī”ti.

Ayampi attho vutto bhagavatā, iti me sutanti.
