---
title: Dāna sutta - Giving
description: The Buddha distinguishes between two types of giving, sharing, and assistance—those based on material things and those based on the Dhamma. In each case, giving, sharing, and assisting with the Dhamma are declared the highest.
qualities: giving, faith, discernment, diligence
theme: inspiration, wisdom
slug: iti98
---

Vuttañhetaṁ bhagavatā vuttamarahatāti me sutaṁ:

“Dvemāni, bhikkhave, dānāni—āmisadānañca dhammadānañca. Etadaggaṁ, bhikkhave, imesaṁ dvinnaṁ dānānaṁ yadidaṁ dhammadānaṁ.

Dveme, bhikkhave, saṁvibhāgā—āmisasaṁvibhāgo ca dhammasaṁvibhāgo ca. Etadaggaṁ, bhikkhave, imesaṁ dvinnaṁ saṁvibhāgānaṁ yadidaṁ dhammasaṁvibhāgo.

Dveme, bhikkhave, anuggahā—āmisānuggaho ca dhammānuggaho ca. Etadaggaṁ, bhikkhave, imesaṁ dvinnaṁ anuggahānaṁ yadidaṁ dhammānuggaho”ti.

Etamatthaṁ bhagavā avoca. Tatthetaṁ iti vuccati:

“Yamāhu dānaṁ paramaṁ anuttaraṁ,
Yaṁ saṁvibhāgaṁ bhagavā avaṇṇayi;
Aggamhi khettamhi pasannacitto,
Viññū pajānaṁ ko na yajetha kāle.

Ye ceva bhāsanti suṇanti cūbhayaṁ,
Pasannacittā sugatassa sāsane;
Tesaṁ so attho paramo visujjhati,
Ye appamattā sugatassa sāsane”ti.

Ayampi attho vutto bhagavatā, iti me sutanti.
