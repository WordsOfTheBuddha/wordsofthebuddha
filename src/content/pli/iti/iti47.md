---
title: Jāgariya sutta - Wakefulness
description: One of two results is to be expected for a bhikkhu who dwells wakeful, mindful, clearly aware, collected, joyful, tranquil, and discerning with clarity at a suitable occasion in regard to the wholesome mental qualities - 1) full awakening here and now, or 2) the state of non-returning.
qualities: wakefulness, mindfulness, clear awareness, collectedness, tranquility, discernment, wholesome, unification
theme: inspiration, cultivating discernment
fetter: ignorance
tags: wakefulness, mindfulness, attentiveness, clarity, wholesome, mental qualities, joy, collectedness, tranquility, discernment, wisdom, iti, iti28-49
slug: iti47
---

Vuttañhetaṁ bhagavatā vuttamarahatāti me sutaṁ:

“Jāgaro cassa, bhikkhave, bhikkhu vihareyya sato sampajāno samāhito pamudito vippasanno ca tattha kālavipassī ca kusalesu dhammesu. Jāgarassa, bhikkhave, bhikkhuno viharato satassa sampajānassa samāhitassa pamuditassa vippasannassa tattha kālavipassino kusalesu dhammesu dvinnaṁ phalānaṁ aññataraṁ phalaṁ pāṭikaṅkhaṁ— diṭṭheva dhamme aññā, sati vā upādisese anāgāmitā”ti.

Etamatthaṁ bhagavā avoca. Tatthetaṁ iti vuccati:

“Jāgarantā suṇāthetaṁ,
ye suttā te pabujjhatha;
Suttā jāgaritaṁ seyyo,
natthi jāgarato bhayaṁ.

Yo jāgaro ca satimā sampajāno,
Samāhito mudito vippasanno ca;
Kālena so sammā dhammaṁ parivīmaṁsamāno,
Ekodibhūto vihane tamaṁ so.

Tasmā have jāgariyaṁ bhajetha,
Ātāpī bhikkhu nipako jhānalābhī;
Saṁyojanaṁ jātijarāya chetvā,
Idheva sambodhimanuttaraṁ phuse”ti.

Ayampi attho vutto bhagavatā, iti me sutanti.
