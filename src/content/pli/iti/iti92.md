---
title: Saṅghāṭikaṇṇa sutta - Corner of Robe
description: The Buddha teaches that one could be far from him despite being physically close, and one could be near to him despite being physically far. When one sees the Dhamma, one sees the Buddha.
qualities: craving, greed, sensual desire, passion, aversion, muddle-mindedness, negligence, distraction, adventurous, having many desires, anxiety, loving-kindness, collectedness, mindfulness, complete comprehension, dispassion, full awareness, one-pointedness, quenching, imperturbable, recollection of the Dhamma, companionship
theme: inspiration, wisdom
slug: iti92
---

Vuttañhetaṁ bhagavatā vuttamarahatāti me sutaṁ:

“Saṅghāṭikaṇṇe cepi, bhikkhave, bhikkhu gahetvā piṭṭhito piṭṭhito anubandho assa pāde pādaṁ nikkhipanto, so ca hoti abhijjhālu kāmesu tibbasārāgo byāpannacitto paduṭṭhamanasaṅkappo muṭṭhassati asampajāno asamāhito vibbhantacitto pākatindriyo; atha kho so ārakāva mayhaṁ, ahañca tassa. Taṁ kissa hetu? Dhammañhi so, bhikkhave, bhikkhu na passati. Dhammaṁ apassanto na maṁ passati.

Yojanasate cepi so, bhikkhave, bhikkhu vihareyya. So ca hoti anabhijjhālu kāmesu na tibbasārāgo abyāpannacitto apaduṭṭhamanasaṅkappo upaṭṭhitassati sampajāno samāhito ekaggacitto saṁvutindriyo; atha kho so santikeva mayhaṁ, ahañca tassa. Taṁ kissa hetu? Dhammañhi so, bhikkhave, bhikkhu passati; dhammaṁ passanto maṁ passatī”ti.

Etamatthaṁ bhagavā avoca. Tatthetaṁ iti vuccati:

“Anubandhopi ce assa,
mahiccho ca vighātavā;
Ejānugo anejassa,
nibbutassa anibbuto;
Giddho so vītagedhassa,
passa yāvañca ārakā.

Yo ca dhammamabhiññāya,
dhammamaññāya paṇḍito;
Rahadova nivāte ca,
anejo vūpasammati.

Anejo so anejassa,
nibbutassa ca nibbuto;
Agiddho vītagedhassa,
passa yāvañca santike”ti.

Ayampi attho vutto bhagavatā, iti me sutanti.
