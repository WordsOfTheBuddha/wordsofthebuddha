---
title: Paṭhama rāga sutta - Passion (First)
description: Whoever has not let go of passion, aversion, and illusion is said to be bound by Māra, ensnared by Māra's trap, at the mercy of the Evil One, and subject to his will.
qualities: passion, aversion, illusion, ignorance
theme: principle, inspiration
slug: iti68
---

Vuttañhetaṁ bhagavatā vuttamarahatāti me sutaṁ:

“Yassa kassaci, bhikkhave, rāgo appahīno, doso appahīno, moho appahīno—ayaṁ vuccati, bhikkhave, ‘baddho mārassa paṭimukkassa mārapāso yathākāmakaraṇīyo pāpimato’. Yassa kassaci, bhikkhave, rāgo pahīno, doso pahīno, moho pahīno—ayaṁ vuccati, bhikkhave, ‘abaddho mārassa omukkassa mārapāso na yathākāmakaraṇīyo pāpimato’”ti.

Etamatthaṁ bhagavā avoca. Tatthetaṁ iti vuccati:

“Yassa rāgo ca doso ca,
avijjā ca virājitā;
Taṁ bhāvitattaññataraṁ,
brahmabhūtaṁ tathāgataṁ;
Buddhaṁ verabhayātītaṁ,
āhu sabbappahāyinan”ti.

Ayampi attho vutto bhagavatā, iti me sutanti.
