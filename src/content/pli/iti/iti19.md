---
title: Saṅghasāmaggī sutta - Harmony In The Community
description: The Buddha shares the benefits of harmony within the monastic community.
fetter: personal existence, conceit, ignorance
tags: iti, community, harmony, unity, sangha, benefit, happiness, iti1-27
slug: iti19
---

Vuttañhetaṁ bhagavatā vuttamarahatāti me sutaṁ:

“Ekadhammo, bhikkhave, loke uppajjamāno uppajjati bahujanahitāya bahujanasukhāya bahuno janassa atthāya hitāya sukhāya devamanussānaṁ. Katamo ekadhammo? Saṅghasāmaggī. Saṅghe kho pana, bhikkhave, samagge na ceva aññamaññaṁ bhaṇḍanāni honti, na ca aññamaññaṁ paribhāsā honti, na ca aññamaññaṁ parikkhepā honti, na ca aññamaññaṁ pariccajanā honti. Tattha appasannā ceva pasīdanti, pasannānañca bhiyyobhāvo hotī”ti.

Etamatthaṁ bhagavā avoca. Tatthetaṁ iti vuccati:

“Sukhā saṅghassa sāmaggī,
samaggānañcanuggaho;
Samaggarato dhammaṭṭho,
yogakkhemā na dhaṁsati;
Saṅghaṁ samaggaṁ katvāna,
kappaṁ saggamhi modatī”ti.

Ayampi attho vutto bhagavatā, iti me sutanti.
