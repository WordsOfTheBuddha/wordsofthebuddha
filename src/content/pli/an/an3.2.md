---
title: Lakkhaṇa sutta - Characteristics
description: The Buddha explains the characteristics of an immature and wise person.
qualities: immaturity, wisdom
fetter: ignorance
tags: an,an3,ignorance,conduct
slug: an3.2
---

“Kammalakkhaṇo, bhikkhave, bālo, kammalakkhaṇo paṇḍito, apadānasobhanī paññāti. Tīhi, bhikkhave, dhammehi samannāgato bālo veditabbo. Katamehi tīhi? Kāyaduccaritena, vacīduccaritena, manoduccaritena.

Imehi kho, bhikkhave, tīhi dhammehi samannāgato bālo veditabbo.

Tīhi, bhikkhave, dhammehi samannāgato paṇḍito veditabbo. Katamehi tīhi? Kāyasucaritena, vacīsucaritena, manosucaritena.

Imehi kho, bhikkhave, tīhi dhammehi samannāgato paṇḍito veditabbo.

Tasmātiha, bhikkhave, evaṁ sikkhitabbaṁ: ‘yehi tīhi dhammehi samannāgato bālo veditabbo te tayo dhamme abhinivajjetvā, yehi tīhi dhammehi samannāgato paṇḍito veditabbo te tayo dhamme samādāya vattissāmā’ti. Evañhi vo, bhikkhave, sikkhitabban”ti.
