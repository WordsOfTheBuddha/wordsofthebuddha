---
title: Bāla vagga - Immature Persons
description: The Buddha explains the difference between immature and wise persons, and how mental defilements increase or decrease based on how one perceives.
qualities: immaturity, anxiety, wisdom
fetter: restlessness, ignorance
tags: an, an2, bala, wise, immature, fool, defilements, perception, discipline, dhamma, vinaya, offense, allowable, ignorance, wisdom, anxiety, mental agitation, restlessness
slug: an2.98-117
---

#### 2.98

“Dveme, bhikkhave, bālā. Katame dve? Yo ca anāgataṁ bhāraṁ vahati, yo ca āgataṁ bhāraṁ na vahati. Ime kho, bhikkhave, dve bālā”ti.

#### 2.99

“Dveme, bhikkhave, paṇḍitā. Katame dve? Yo ca anāgataṁ bhāraṁ na vahati, yo ca āgataṁ bhāraṁ vahati. Ime kho, bhikkhave, dve paṇḍitā”ti.

#### 2.100

“Dveme, bhikkhave, bālā. Katame dve? Yo ca akappiye kappiyasaññī, yo ca kappiye akappiyasaññī. Ime kho, bhikkhave, dve bālā”ti.

#### 2.101

“Dveme, bhikkhave, paṇḍitā. Katame dve? Yo ca akappiye akappiyasaññī, yo ca kappiye kappiyasaññī. Ime kho, bhikkhave, dve paṇḍitā”ti.

#### 2.102

“Dveme, bhikkhave, bālā. Katame dve? Yo ca anāpattiyā āpattisaññī, yo ca āpattiyā anāpattisaññī. Ime kho, bhikkhave, dve bālā”ti.

#### 2.103

“Dveme, bhikkhave, paṇḍitā. Katame dve? Yo ca anāpattiyā anāpattisaññī, yo ca āpattiyā āpattisaññī. Ime kho, bhikkhave, dve paṇḍitā”ti.

#### 2.104

“Dveme, bhikkhave, bālā. Katame dve? Yo ca adhamme dhammasaññī, yo ca dhamme adhammasaññī. Ime kho, bhikkhave, dve bālā”ti.

#### 2.105

“Dveme, bhikkhave, paṇḍitā. Katame dve? Yo ca dhamme dhammasaññī, yo ca adhamme adhammasaññī. Ime kho, bhikkhave, dve paṇḍitā”ti.

#### 2.106

“Dveme, bhikkhave, bālā. Katame dve? Yo ca avinaye vinayasaññī, yo ca vinaye avinayasaññī. Ime kho, bhikkhave, dve bālā”ti.

#### 2.107

“Dveme, bhikkhave, paṇḍitā. Katame dve? Yo ca avinaye avinayasaññī, yo ca vinaye vinayasaññī. Ime kho, bhikkhave, dve paṇḍitā”ti.

#### 2.108

“Dvinnaṁ, bhikkhave, āsavā vaḍḍhanti. Katamesaṁ dvinnaṁ? Yo ca na kukkuccāyitabbaṁ kukkuccāyati, yo ca kukkuccāyitabbaṁ na kukkuccāyati. Imesaṁ kho, bhikkhave, dvinnaṁ āsavā vaḍḍhantī”ti.

#### 2.109

“Dvinnaṁ, bhikkhave, āsavā na vaḍḍhanti. Katamesaṁ dvinnaṁ? Yo ca na kukkuccāyitabbaṁ na kukkuccāyati, yo ca kukkuccāyitabbaṁ kukkuccāyati. Imesaṁ kho, bhikkhave, dvinnaṁ āsavā na vaḍḍhantī”ti.

#### 2.110

“Dvinnaṁ, bhikkhave, āsavā vaḍḍhanti. Katamesaṁ dvinnaṁ? Yo ca akappiye kappiyasaññī, yo ca kappiye akappiyasaññī. Imesaṁ kho, bhikkhave, dvinnaṁ āsavā vaḍḍhantī”ti.

#### 2.111

“Dvinnaṁ, bhikkhave, āsavā na vaḍḍhanti. Katamesaṁ dvinnaṁ? Yo ca akappiye akappiyasaññī, yo ca kappiye kappiyasaññī. Imesaṁ kho, bhikkhave, dvinnaṁ āsavā na vaḍḍhantī”ti.

#### 2.112

“Dvinnaṁ, bhikkhave, āsavā vaḍḍhanti. Katamesaṁ dvinnaṁ? Yo ca āpattiyā anāpattisaññī, yo ca anāpattiyā āpattisaññī. Imesaṁ kho, bhikkhave, dvinnaṁ āsavā vaḍḍhantī”ti.

#### 2.113

“Dvinnaṁ, bhikkhave, āsavā na vaḍḍhanti. Katamesaṁ dvinnaṁ? Yo ca āpattiyā āpattisaññī, yo ca anāpattiyā anāpattisaññī. Imesaṁ kho, bhikkhave, dvinnaṁ āsavā na vaḍḍhantī”ti.

#### 2.114

“Dvinnaṁ, bhikkhave, āsavā vaḍḍhanti. Katamesaṁ dvinnaṁ? Yo ca adhamme dhammasaññī, yo ca dhamme adhammasaññī. Imesaṁ kho, bhikkhave, dvinnaṁ āsavā vaḍḍhantī”ti.

#### 2.115

“Dvinnaṁ, bhikkhave, āsavā na vaḍḍhanti. Katamesaṁ dvinnaṁ? Yo ca dhamme dhammasaññī, yo ca adhamme adhammasaññī. Imesaṁ kho, bhikkhave, dvinnaṁ āsavā na vaḍḍhantī”ti.

#### 2.116

“Dvinnaṁ, bhikkhave, āsavā vaḍḍhanti. Katamesaṁ dvinnaṁ? Yo ca avinaye vinayasaññī, yo ca vinaye avinayasaññī. Imesaṁ kho, bhikkhave, dvinnaṁ āsavā vaḍḍhantī”ti.

#### 2.117

“Dvinnaṁ, bhikkhave, āsavā na vaḍḍhanti. Katamesaṁ dvinnaṁ? Yo ca avinaye avinayasaññī, yo ca vinaye vinayasaññī. Imesaṁ kho, bhikkhave, dvinnaṁ āsavā na vaḍḍhantī”ti.
