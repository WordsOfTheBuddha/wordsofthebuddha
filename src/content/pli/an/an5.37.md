---
title: Bhojana sutta - Food
description: The giver of food gives five things to the recipients - life, beauty, happiness, strength, and eloquence. They also find happiness as a result of their giving.
qualities: giving, wisdom, contentment
theme: wisdom, principle
slug: an5.37
---

“Bhojanaṁ, bhikkhave, dadamāno dāyako paṭiggāhakānaṁ pañca ṭhānāni deti. Katamāni pañca? Āyuṁ deti, vaṇṇaṁ deti, sukhaṁ deti, balaṁ deti, paṭibhānaṁ deti.

Āyuṁ kho pana datvā āyussa bhāgī hoti dibbassa vā mānusassa vā;

vaṇṇaṁ datvā vaṇṇassa bhāgī hoti dibbassa vā mānusassa vā;

sukhaṁ datvā sukhassa bhāgī hoti dibbassa vā mānusassa vā;

balaṁ datvā balassa bhāgī hoti dibbassa vā mānusassa vā;

paṭibhānaṁ datvā paṭibhānassa bhāgī hoti dibbassa vā mānusassa vā.

Bhojanaṁ, bhikkhave, dadamāno dāyako paṭiggāhakānaṁ imāni pañca ṭhānāni detīti.

Āyudo balado dhīro,
vaṇṇado paṭibhānado;
Sukhassa dātā medhāvī,
sukhaṁ so adhigacchati.

Āyuṁ datvā balaṁ vaṇṇaṁ,
sukhañca paṭibhānakaṁ;
Dīghāyu yasavā hoti,
yattha yatthūpapajjatī”ti.
