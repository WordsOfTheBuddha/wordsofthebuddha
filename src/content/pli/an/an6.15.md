---
title: Anutappiya sutta - Regret
description: One who delights in personal existence dies with regret and their passing away is not fortunate. One who delights in Nibbāna and gives up personal existence dies without regret and their passing away is fortunate.
fetter: personal existence, ignorance
qualities: personal existence, mental proliferation, suffering
tags: personal existence, delight, work, talk, sleep, company, bonding, mental proliferation, Nibbāna, auspicious, regret, fortunate, suffering, death, an, an6
character: Venerable Sāriputta
slug: an6.15
---

Tatra kho āyasmā sāriputto bhikkhū āmantesi:

### Delighting in Personal Existence

“tathā tathāvuso, bhikkhu vihāraṁ kappeti yathā yathāssa vihāraṁ kappayato kālakiriyā anutappā hoti. Kathañcāvuso, bhikkhu tathā tathā vihāraṁ kappeti yathā yathāssa vihāraṁ kappayato kālakiriyā anutappā hoti?

Idhāvuso, bhikkhu kammārāmo hoti kammarato kammārāmataṁ anuyutto,

bhassārāmo hoti bhassarato bhassārāmataṁ anuyutto,

niddārāmo hoti niddārato niddārāmataṁ anuyutto,

saṅgaṇikārāmo hoti saṅgaṇikarato saṅgaṇikārāmataṁ anuyutto,

saṁsaggārāmo hoti saṁsaggarato saṁsaggārāmataṁ anuyutto,

papañcārāmo hoti papañcarato papañcārāmataṁ anuyutto.

Evaṁ kho, āvuso, bhikkhu tathā tathā vihāraṁ kappeti yathā yathāssa vihāraṁ kappayato na bhaddakaṁ maraṇaṁ hoti, na bhaddikā kālakiriyā. Ayaṁ vuccatāvuso: ‘bhikkhu sakkāyābhirato nappajahāsi sakkāyaṁ sammā dukkhassa antakiriyāya’.

Tathā tathāvuso, bhikkhu vihāraṁ kappeti yathā yathāssa vihāraṁ kappayato kālakiriyā ananutappā hoti. Kathañcāvuso, bhikkhu tathā tathā vihāraṁ kappeti yathā yathāssa vihāraṁ kappayato kālakiriyā ananutappā hoti?

### Giving up Personal Existence

Idhāvuso, bhikkhu na kammārāmo hoti na kammarato na kammārāmataṁ anuyutto,

na bhassārāmo hoti na bhassarato na bhassārāmataṁ anuyutto,

na niddārāmo hoti na niddārato na niddārāmataṁ anuyutto,

na saṅgaṇikārāmo hoti na saṅgaṇikarato na saṅgaṇikārāmataṁ anuyutto,

na saṁsaggārāmo hoti na saṁsaggarato na saṁsaggārāmataṁ anuyutto,

na papañcārāmo hoti na papañcarato na papañcārāmataṁ anuyutto.

Evaṁ kho, āvuso, bhikkhu tathā tathā vihāraṁ kappeti yathā yathāssa vihāraṁ kappayato bhaddakaṁ maraṇaṁ hoti, bhaddikā kālakiriyā. Ayaṁ vuccatāvuso: ‘bhikkhu nibbānābhirato pajahāsi sakkāyaṁ sammā dukkhassa antakiriyāyā’ti.

### Verse

Yo papañcamanuyutto,
papañcābhirato mago;
Virādhayī so nibbānaṁ,
yogakkhemaṁ anuttaraṁ.

Yo ca papañcaṁ hitvāna,
nippapañcapade rato;
Ārādhayī so nibbānaṁ,
yogakkhemaṁ anuttaran”ti.
