---
title: Kāladāna sutta - Suitable Time for Giving a Gift
description: The Buddha describes five suitable times for giving a gift - to a guest, traveler, sick person, during famine, and to the virtuous.
qualities: giving, merit
theme: wisdom, principle
slug: an5.36
---

“Pañcimāni, bhikkhave, kāladānāni. Katamāni pañca? Āgantukassa dānaṁ deti; gamikassa dānaṁ deti; gilānassa dānaṁ deti; dubbhikkhe dānaṁ deti; yāni tāni navasassāni navaphalāni tāni paṭhamaṁ sīlavantesu patiṭṭhāpeti. Imāni kho, bhikkhave, pañca kāladānānīti.

Kāle dadanti sappaññā,
vadaññū vītamaccharā;
Kālena dinnaṁ ariyesu,
ujubhūtesu tādisu.

Vippasannamanā tassa,
vipulā hoti dakkhiṇā;
Ye tattha anumodanti,
veyyāvaccaṁ karonti vā;
Na tena dakkhiṇā ūnā,
tepi puññassa bhāgino.

Tasmā dade appaṭivānacitto,
Yattha dinnaṁ mahapphalaṁ;
Puññāni paralokasmiṁ,
Patiṭṭhā honti pāṇinan”ti.
