---
title: Saṅkhitta sutta - Brief
description: The Buddha advises Mahāpajāpatī Gotamī on how to discern the teachings to be abandoned and the teachings to be embraced by observing for eight qualities.
fetter: doubt, conceit, ignorance
tags: an,an8,passion,dispassion,accumulation,reduction,greediness,contentment,company,seclusion,procrastination,energy,effort,arousal,enthusiasm,support,abandonment,embracement
slug: an8.53
character: Mahāpajāpati Gotamī
---

Ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. Atha kho mahāpajāpatī gotamī yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhitā kho sā mahāpajāpatī gotamī bhagavantaṁ etadavoca:

“Sādhu me, bhante, bhagavā saṅkhittena dhammaṁ desetu, yamahaṁ bhagavato dhammaṁ sutvā ekā vūpakaṭṭhā appamattā ātāpinī pahitattā vihareyyan”ti.

### Dhamma To Be Abandoned

“Ye kho tvaṁ, gotami, dhamme jāneyyāsi:

1 ‘ime dhammā sarāgāya saṁvattanti, no virāgāya;

2 saṁyogāya saṁvattanti, no visaṁyogāya;

3 ācayāya saṁvattanti, no apacayāya;

4 mahicchatāya saṁvattanti, no appicchatāya;

5 asantuṭṭhiyā saṁvattanti, no santuṭṭhiyā;

6 saṅgaṇikāya saṁvattanti, no pavivekāya;

7 kosajjāya saṁvattanti, no vīriyārambhāya;

8 dubbharatāya saṁvattanti, no subharatāyā’ti.

ekaṁsena, gotami, dhāreyyāsi: ‘neso dhammo, neso vinayo, netaṁ satthusāsanan’ti.

### Dhamma To Be Embraced

Ye ca kho tvaṁ, gotami, dhamme jāneyyāsi:

1 ‘ime dhammā virāgāya saṁvattanti, no sarāgāya;

2 visaṁyogāya saṁvattanti, no saṁyogāya;

3 apacayāya saṁvattanti, no ācayāya;

4 appicchatāya saṁvattanti, no mahicchatāya;

5 santuṭṭhiyā saṁvattanti, no asantuṭṭhiyā;

6 pavivekāya saṁvattanti, no saṅgaṇikāya;

7 vīriyārambhāya saṁvattanti, no kosajjāya;

8 subharatāya saṁvattanti, no dubbharatāyā’ti.

ekaṁsena, gotami, dhāreyyāsi: ‘eso dhammo, eso vinayo, etaṁ satthusāsanan’”ti.
