---
title: Appamāda sutta - Diligence
description: Diligence should be practiced in four areas - in abandoning bodily, verbal, and mental misconduct, and wrong view.
qualities: diligence, right effort, negligence, without fear
fetter: ignorance
tags: diligence, bodily conduct, verbal conduct, mental conduct, right view, wrong view, an, an4
slug: an4.116
---

“Catūhi, bhikkhave, ṭhānehi appamādo karaṇīyo. Katamehi catūhi?

Kāyaduccaritaṁ, bhikkhave, pajahatha, kāyasucaritaṁ bhāvetha; tattha ca mā pamādattha.

Vacīduccaritaṁ, bhikkhave, pajahatha, vacīsucaritaṁ bhāvetha; tattha ca mā pamādattha.

Manoduccaritaṁ, bhikkhave, pajahatha, manosucaritaṁ bhāvetha; tattha ca mā pamādattha.

Micchādiṭṭhiṁ, bhikkhave, pajahatha, sammādiṭṭhiṁ bhāvetha; tattha ca mā pamādattha.

Yato kho, bhikkhave, bhikkhuno kāyaduccaritaṁ pahīnaṁ hoti kāyasucaritaṁ bhāvitaṁ, vacīduccaritaṁ pahīnaṁ hoti vacīsucaritaṁ bhāvitaṁ, manoduccaritaṁ pahīnaṁ hoti manosucaritaṁ bhāvitaṁ, micchādiṭṭhi pahīnā hoti sammādiṭṭhi bhāvitā, so na bhāyati samparāyikassa maraṇassā”ti.
