---
title: Sappurisadāna sutta - Gifts of a True Person
description: The Buddha explains the eight gifts of a true person, including giving what is pure, excellent, and at the proper time.
qualities: giving, discernment
theme: principle
slug: an8.37
---

“Aṭṭhimāni, bhikkhave, sappurisadānāni. Katamāni aṭṭha?

Suciṁ deti,

paṇītaṁ deti,

kālena deti,

kappiyaṁ deti,

viceyya deti,

abhiṇhaṁ deti,

dadaṁ cittaṁ pasādeti,

datvā attamano hoti.

Imāni kho, bhikkhave, aṭṭha sappurisadānānīti.

Suciṁ paṇītaṁ kālena,
kappiyaṁ pānabhojanaṁ;
Abhiṇhaṁ dadāti dānaṁ,
sukhettesu brahmacārisu.

Neva vippaṭisārissa,
cajitvā āmisaṁ bahuṁ;
Evaṁ dinnāni dānāni,
vaṇṇayanti vipassino.

Evaṁ yajitvā medhāvī,
saddho muttena cetasā;
Abyābajjhaṁ sukhaṁ lokaṁ,
paṇḍito upapajjatī”ti.
